Nie chciał też żadnej konsekwencji. Nie chciał nigdy więcej jakichkolwiek konsekwencji. Chciał sobie żyć bez nich. Poza tym w gruncie rzeczy nie potrzebował dziewczyny. Tego nauczyło go wojsko. Można było pozować na to, że musi się mieć dziewczynę. Prawie każdy to robił. Ale to nie była prawda. Nie potrzebowało się dziewczyny. To właśnie najśmieszniejsze. Najpierw ktoś się przechwalał, że dziewczyny nic dla niego nie znaczą, że nigdy o nich nie myśli, że wcale go nie obchodzą. Potem przechwalał się, że nie może sobie dać rady bez dziewczyn, że musi je mieć stale, że nie może bez nich zasnąć. To wszystko było kłamstwo. Kłamstwem było i jedno i drugie. Nie potrzebowałeś dziewczyny, jeśli o niej nie myślałeś. Tego nauczył się w wojsku.