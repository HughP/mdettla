Kiedy już było po wszystkim, ja i moja partnerka ubraliśmy się i siedząc na dwóch taboretach, gwarzyliśmy dopijając szampana. Tymczasem sala opustoszała. Opuszczono kurtynę, ostatni klienci wyszli, a obsługa ustawiała krzesła na stolikach. Orkiestra usadowiła się wówczas tuż pod naszą lożą i muzycy zagrali wiedeńskiego walca, śląc w naszą stronę tęskne spojrzenia. "Król Pralni" nonszalancko sięgnął do kieszeni, wyciągnął gruby plik stuszylingowych banknotów i rozrzucił je dostojnym gestem siewcy. Poszybowały ku muzykom, jak jesienne liście. Zbierali je dyskretnie, nie uroniwszy ani jednej nuty.