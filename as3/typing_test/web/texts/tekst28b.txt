Wciąż się mylili, spóźniali, robota nie wychodziła. Dziwili się, kiedy coś poszło gładko, a gdy się nie udało, spoglądali posępnie, obojętnie. Pozostawiony sam sobie, Ferraby pewnie by okrzepł i stopniowo doprowadził swój dział do stanu sprawności. Lecz Bennett cel łatwiejszy od Lockharta. Łaził więc bez ustanku na pokład nad rufą i przechyliwszy się przez reling, zasypywał młodszego oficera mnóstwem uwag i sprzecznych rozkazów, kruszył na proch tę odrobinę ufności w swe siły, jaką Ferraby zdołał odbudować. Doszło do tego, że Ferraby ze strachem rozpoczynał ćwiczenia, które musiał prowadzić co dzień w czasie całego postoju w porcie.