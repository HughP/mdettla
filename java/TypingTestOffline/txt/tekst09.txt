Któregoś dnia do kuwety stojącej w ciemni fotograficznej wpuściłem karpia. Wrzaski niczego nie podejrzewającej dziewczyny rozległy się na całą szkołę. Ten niewinny żarcik pociągnął za sobą śledztwo na wielką skalę. Reżyserowałem też bardziej wyrafinowane skecze. Pewnego razu zaaranżowałem gwałtowną sprzeczkę z Majewskim. Kłócąc się zawzięcie, zapomniawszy na pozór o bożym świecie, przeszliśmy korytarzem, następnie schodami w dół, aż dotarliśmy do gabinetu, gdzie urzędowała ułomna sekretarka rektora, Nina. Grupa kolegów, których wtajemniczyliśmy w sprawę, usiłowała nas rozdzielić, ale bez skutku.