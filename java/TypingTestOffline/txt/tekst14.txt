Złapałem znów za plazmówkę i bez ceregieli wbiłem mu widelcowate zakończenie lufy prosto w serce (to znaczy tam, gdzie wydawało mi się, że ono jest). Aby dobić go zupełnie, wystrzeliłem. Tym razem zaskoczył mnie całkowicie; zamiast osunąć się martwym na ziemię, zaczął miotać się na wszystkie strony jak szaleniec. Zżerająca go od środka plazma wydawała jakby zagęszczony dźwięk ton zgniatanego papieru. W pewnym momencie pomyślałem nawet, że wybuchnie i jakież było moje zdziwienie, gdy tak właśnie się stało: powietrze przeszył głośny huk, i cała górna część jego ciała znikła w kłębach żółtego pyłu. Dolna padła na ziemię jak kawał czarnego płótna. Ciągnąc za sobą warkocz dymu, coś zwęglonego spadło tuż pod moje stopy i poturlało się jeszcze przez kilka metrów. To musiała być jego czaszka.