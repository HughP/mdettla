Gdy powiedział, że ją kocha, zapytała, czy prędko się pobiorą. Wówczas on oświadczył, że niestety, ale jest żonaty. Była tym tak zgnębiona, że chciała zaraz iść do domu, a on nie puścił jej, dopóki nie obiecała, że jutro przyjdzie. Nie przyszła jednak więcej, a to dlatego, że zwierzyła się nazajutrz koleżance z siódmej klasy, pannie Jóźwińskiej, ta zaś wytłumaczyła Magdzie wiele rzeczy, o których Magda dotychczas pojęcia nie miała. Drugą miłością był właśnie brat Toli Jóźwińskiej. Zaprzyjaźniły się po tych zwierzeniach i Tola zapraszała ją do siebie na potańcówki. Pan Jóźwiński był bardzo bogatym adwokatem, a Karol studiował na politechnice, miał motocykl z wózkiem i kilka razy zabierał Magdę aż za Wilanów.