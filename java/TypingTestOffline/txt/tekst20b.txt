Bardzo możliwe, że w Gedeonie odezwała się żyłka dziennikarska i pragnął wysłać w świat krótki artykulik streszczający przygody kolonistów Wyspy Lincolna przewidując, jak wielkiego tam narobi rozgłosu. Opisał wszystko, co się stało, treściwie na ćwiartce papieru, i dołączył usilną prośbę, aby ktokolwiek znajdzie to pismo, przesłał je natychmiast do redakcji New York Heralda. Następnie włożył karteczkę do małego woreczka z gumowego płótna i przywiązał go nie do nogi, lecz do szyi albatrosa, gdyż te ptaki odpoczywają zwykle na powierzchni morza. Gdy wreszcie wypuścili powietrznego gońca, z widocznym wzruszeniem patrzyli, dopóki nie zniknął im z oczu, lecąc ku zachodowi.