O jedenastej przed południem żeglarze byli już tylko o dwie mile od wyspy, czy raczej wysepki, jak ją nazwał Harbert, przypatrzywszy się jej lepiej, i mogli już rozróżnić grupy rozmaitych drzew. Dziwiło ich, że nie dostrzegli nigdzie dymu, a na wybrzeżu żadnego sygnału pozwalającego wnosić, że człowiek tu się znajduje i wzywa pomocy przepływających statków. Dokument znaleziony w butelce nie pozwalał jednak wątpić o tym.
Statek przesuwał się ostrożnie przez wąskie przesmyki między skałami, które Penkroff śledził bacznie, stojąc na dziobie statku, gdy tymczasem Harbert zastępował go przy sterze. Na koniec około południa zbliżono się do piaszczystego wybrzeża, zwinięto żagiel i rzucono kotwicę.