Trzy dni później wielki, czarny lincoln continental sunął zatłoczonymi ulicami Waszyngtonu. Na tylnym siedzeniu, oddzielonym od kierowcy szybą, siedział starszy, dystyngowany pan o starannie zaczesanych, srebrzystoszarych włosach. O takim odcieniu mówi się "salt and pepper". Obok niego na siedzeniu spoczywała aktówka z czarnej, cielęcej skóry. Były w niej trzy kartki papieru, egzemplarz gazety z zakreślonym flamastrem komunikatem umieszczonym u dołu drugiej strony oraz przypięte spinaczem tłumaczenie tekstu na język angielski. Jego treść sprawiała, że starszy pan myślał intensywnie, a nie były to myśli wesołe.