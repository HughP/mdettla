Ferraby, odosobniony na rufie wraz ze swoimi bombami, nie mógł się pochwalić sukcesem w podciągnięciu swych ludzi do jakiegoś znośnego poziomu. Obydwu starszym marynarzom trudno było cokolwiek zarzucić - obaj byli zupełnie pewni i energiczni. Torpedysta Wainwright odbezpieczał i nastawiał bomby, a także sam je wyrzucał. Starszy marynarz Tonbridge stał na czele całej obsługi wyrzutni. Lecz reszta ludzi była w większości poniżej przeciętnego poziomu. Praca ich polegała na szybkim wkładaniu bomb do opróżnionych przedziałów. Wymagało to zgranego współdziałania zespołu ludzi. Ferraby rozporządzał dość przypadkowym kompletem marynarzy z maszyny, którzy nie mieli wachty, oraz radiotelegrafistów nie kwapiących się zbytnio do pracy na pokładzie, gdzie wiatr przewiewał człowieka na wylot.