Atakujący samolot leciał nisko nad środkiem konwoju, ścigany i smagany ogniem dział przeciwlotniczych z kilkudziesięciu statków równocześnie. Samolotu nie było widać, lecz jego drogę znaczyły płonące wstęgi pocisków świetlnych, rozwijające się w olbrzymi wachlarz nad czołem konwoju. Powstał straszliwy zgiełk - warkot samolotu drążył ciemność, huczały setki dział naraz, na kilku statkach ryczały syreny alarmowe. Prawdziwym piekłem musiał być środek konwoju, gdzie ze wszystkich statków prano w nisko lecący samolot, nie troszcząc się o to, co znajdzie się na linii celu. Stali na rufie, tuż nad wodą umykającą wartkim strumieniem spod śruby, i patrzyli, czekali, usiłowali przewidzieć, w którą stronę poleci samolot po skończonym ataku. Nad nimi, na platformie 47-milimetrowego działa, marynarze z obsługi stali w hełmach na głowie, nieruchomi na tle ciemnego nieba, gotowi do oddania strzału, gdy przyjdzie ich kolej. Ale nie przyszła ich kolej, gotowe do użycia taśmy pocisków nie zostały użyte.