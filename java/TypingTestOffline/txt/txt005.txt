W pierwszej połowie naszego stulecia modne bywało obliczanie "całkom tego nieprawdopodobieństwa", jakim miałoby być powstanie życia (biogeneza) w toku procesów chaotyczno losowych. W połowie wieku zaś modne były ponadto dysputy darwinistów-ewolucjonistów z kreacjonistami - sceptykami, którzy domagali się od pierwszych, aby wytłumaczyli ewolucyjne powstawanie gatunków, organów, zachowań zwierzęcych itp. Oczywiście, ewolucjoniści, także biologowie pierwszej wody, jakim np. był J.B.S. Haldane, chętny do drobnych utarczek, na ogól przegrywali. Rzecz w tym, że umysł ludzki, choćby to był umysł supermądrego darwinisty, nie jest w stanie wyobrazić sobie i wysłowić w sposób podległy naocznej weryfikacji takich procesów, które przebiegały przez tysiące milionów lat, a choćby "tylko" lat miliony.
