Zarządzono przerwę, obraz na plazmie się zatrzymał, a na sali rozbłysły z wolna zapalające się światła. Otworzyły się drzwi i ludzie stopniowo wylewali się na zewnątrz. Większość z ulgą witała olbrzymie okna i zalane słońcem korytarze sądowego gmachu.
Detektyw Hamilton podszedł do automatu i zamówił czarną kawę z podwójnym cukrem. Upił łyk i powiódł wzrokiem po zebranych. Minął zasępioną grupkę, zapewne przyjaciół lub dalszą rodzinę oskarżonego. Widział dwóch dziennikarzy szepczących coś do dyktafonów i reportera powtarzającego w kółko parę linijek przed kamerą, próbującego różne intonacje i tempa. Jeszcze kawałek dalej trzech młodych chłopców i dwie dziewczyny przerzucało się spostrzeżeniami i uwagami. Studenci prawa, pomyślał Hamilton.
W końcu dostrzegł też kobietę. Zdziwił się, że od razu nie przykuła jego uwagi. Śliczna, wysoka, o kręconych brązowych włosach i zgrabnej sylwetce obleczonej w obcisły grafitowy kostium. Gdy obróciła się do niego twarzą, ich spojrzenia na moment się spotkały. Mógłby przysiąc, że już ją gdzieś widział. Podszedł do niej powoli, zastanawiając się, gdzie ją wcześniej spotkał.
