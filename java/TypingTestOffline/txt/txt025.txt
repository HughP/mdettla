Sam świecznik nie był niczym specjalnie okazałym - zwykła podstawka pod świecę, na długiej nóżce. Jednak był to chyba najlepszy dowód na pedantyczny charakter Marzeny. Zawsze dokładnie wyczyszczony i błyszczący, tak jak wszystkie elementy które tylko mogły się błyszczeć w domu. Uwielbiała porządek, wszystko miało swoje należyte miejsce i musiało się w nim znajdować. Arturowi to absolutnie nie przeszkadzało, choć na jego biurku - jedynym zakazanym dla Marzeny miejscu - dość często pojawiał się tak zwany twórczy bałagan. Pootwierane i porozrzucane książki, jakieś papiery z wydrukami i wykresami, gdzieś pod tą stertą nie wyłączony kalkulator i wietrzejące wieczne pióro. Dziewczyna cieszyła się - o dziwo - z tego rozgardiaszu na biurku męża - oznaczał on wytężoną pracę ukochanego, a jego poświęcenie i sumienność ceniła najbardziej.