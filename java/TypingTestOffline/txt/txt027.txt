Fantazjuje każdy, niezależnie od rodzaju czytanych książek i oglądanych filmów. Należy jedynie zastanowić się, czym też powinien się fantasta wyróżniać. Na pewno nie ilością czasu spędzonego na marzeniach. Nieustanne przeżywanie przygód w magicznych krainach jest niewątpliwie przyjemne, piszący te słowa niejednego smoka zabił we śnie i bardzo mu z tym dobrze. Ale dookoła nas istnieje świat pełen bliźnich, czasem niesympatycznych i wrednych, gdzie po ulicach gnają rozpędzone samochody, a wprowadzany właśnie kapitalizm zmusza nas do wytwarzania wartości dodanej. Rozsądnym będzie więc zwrócenie uwagi na szarą codzienność.