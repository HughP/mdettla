W miejscu, w którym kończyło się ogrodzenie, stał kiedyś ogromny dąb, tak wysoki i potężny, że w jego cieniu mogło się schronić dwudziestu ludzi. Teraz pozostał po nim jedynie suchy pniak, nie mający w sobie nic z dawnego strażnika rozdroża. Czasem tylko przysiadał na nim jakiś zmęczony długim lotem ptak, stara kobieta zbierająca zioła na polanie, czy zbłąkany podróżnik, zastanawiający się, którą drogą pójść dalej. To jednak były rzadkie chwile, bo w te strony właściwie nigdy nikt się nie zapędzał; może najwyżej sarny o świcie, kiedy na trawie osiadała rosa...