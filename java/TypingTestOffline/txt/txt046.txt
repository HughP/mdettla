Słońce mocno i nieprzyjaźnie przebijało się przez osnowę kurzu, dając - zamiast czystego blasku - mglisty i fałszywy jego obraz. Po niebie przekornie wolno pełzło kilka ciężkich sinych chmur, przeplatanych snującymi się z fabrycznych kominów dymami. Wysoko nad ludzkimi głowami krążyły czarne ptaszyska, z szyderstwem przyglądające się zwyczajowej bieganinie. W ich locie było coś złowieszczego, jakiś pierwiastek defetyzmu, jakby z góry dostrzegały wielkie niebezpieczeństwo, które dla ludzi na dole było niewidoczne.