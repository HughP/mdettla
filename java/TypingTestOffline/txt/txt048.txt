Podniósł powieki i zobaczył, że jak co dzień przywitała go ciepłym uśmiechem - światłem w tunelu jego życia. Podeszła bliżej i przytuliła się do niego. Położył głowę na jej ramieniu i zadziwiło go, jak ten zapach, będący jeszcze przed chwilą feerią żółtych motyli, stał się nagle cichym lazurem egzotycznego morza. Jej ciepło przeniknęło go i wypełniło niewymownym szczęściem. Chciał przez całą wieczność w ten sposób upajać się błogim spokojem jej obecności. Niewidzialna więź obopólnego zrozumienia, jaka między nimi istniała, pozwalała mu stać w tej chwili bezgłośnie i chłonąć jej bliskość każdą drobiną ciała.