Następnego dnia przechadzałem się po hipermarkecie i zobaczyłem barszcz czerwony w kartonie, wystarczy podgrzać. Zaczęła się we mnie okropna walka - jeśli kupię i zjem, a będzie niesmaczny, to przecież wyrzucę pieniądze w błoto, zjem obrzydlistwo i stwierdzę, że barszcze czerwone są bardzo komercyjne i niesmaczne. Ale z drugiej strony i tak już wiem, że barszcze są komercyjne, więc znając ostatnie swoje przeżycia nie będę już więcej jadł barszczu, bo przecież komercyjna zupa to G. Może jednak kupię i się przekonam, że może być inaczej. Przeważyło zdanie o kupnie (bo jak już pisałem, przygotowywanie zup od początku to jednak męczące zajęcie). Kiedy wróciłem do domu wlałem barszcz do gara i zacząłem go podgrzewać. Gdy w powietrze wzbił się przyjemny zapach, pokrzepiony na duchu przelałem zupę do talerza i zacząłem jeść.
