Początkowo powód zmieniał się za każdym razem. Z ciekawości. Dla szpanu. W formie buntu. Teraz wiedział już jak to jest, więc ciekawość nie wchodziła w grę. Tak samo jak szpan, przecież leżał na środku łóżka. Sam jeden. W pokoju, ba! w całym mieszkaniu nie było nikogo. W takiej sytuacji trudno przed kimś szpanować, nieprawdaż? Teraz odpowiedź była bardziej zawiła, bardziej skomplikowana. I bez wątpienia nie dała się zawrzeć w dwóch-trzech słowach. Ten dym obecnie był czymś w formie azylu, ucieczki od ogarniającej go rzeczywistości, która niejednokrotnie go przerastała. Dawał mu chwilę wytchnienia, pozwalał zostawić "z tyłu" cały świat.