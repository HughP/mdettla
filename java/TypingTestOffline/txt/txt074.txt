Następny nasz krok to świat, ponieważ samymi, nawet najdoskonalszymi bohaterami, nie będziemy w stanie przykuć czytelnika do lektury. Możemy od nowa stworzyć sobie własny, zupełnie nie używany i dziewiczy padół, ja jednak odradzam, gdyż trzeba do tego naprawdę solidnego przygotowania i niezgorszego pomyślunku. Skorzystajmy z mrowia wysłużonych i zatłoczonych, ale nadal uroczych światów. Co mamy? Współczesność, ale to nuda. Jakaś mroczna wizja przyszłości? Eee... Myślę, że najlepszym wyborem będzie tutaj średniowiecze, ale to baśniowe, magiczne, to co jest na topie, a zowie się wdzięcznie - fantasy.