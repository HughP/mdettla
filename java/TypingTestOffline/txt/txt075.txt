Teraz, kiedy już uporaliśmy się ze światem, mamy Protazego i Rosalindę, którzy pewnie śmiertelnie się nudzą. Przed nami nieograniczone możliwości. Możemy zrobić wszystko co nam się podoba. Postawić parę domków, małą wioskę, z krowami, gęsiami, wiecznie ryczącymi dziećmi, rolnikami w spokoju uprawiającymi ziemię, odurzającym zapachem winnic, skoro właśnie pora na winobranie. Albo rzucić ich na wojnę, gdzie huk, grzmoty, jęki rannych, wybuchy, bieg slalomem wokół okopów, krew, mord... Możemy dać im statek, niech po lazurowym oceanie pożeglują w stronę zachodzącego słońca, wędrując po nieznanych lądach, ledwie uchodząc z łap łowców głów, odkrywając skarby zakopane przed wiekami przez szabrowników...