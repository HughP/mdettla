Policjant stracił przytomność i osunął się na podłogę. Podeszła do drugiego. Dostrzegła strach w jego oczach. Ale wiedział, że się nie ruszy. Nie złamie zasad, na których wyrósł. Póki była choćby najmniejsza szansa na zachowanie życia, musiał ją wykorzystać. Wszystko odbyło się tak samo. Zero sprzeciwu. Młody policjant osunął się na podłogę obok poprzednika. Wiedziała, że nic im nie będzie. Poza bólem głowy, rzecz jasna. Po takiej dawce środków nasennych to nieodzowne.
Dzwonek. Przeklęta melodyjka jakiegoś kiczowatego przeboju z lat sześćdziesiątych. Ruda westchnęła. To na pewno on. Będzie ja przepraszał, błagał, a ona nie będzie umiała po prostu wyłączyć telefonu. A jeśli powie coś cennego. Nie. Nie stać go było na coś takiego. A mimo to ona i tak będzie tłumaczyć mu przez pół godziny, dlaczego nie mogą być razem.
