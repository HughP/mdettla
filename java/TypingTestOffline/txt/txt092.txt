Klawiatura to taka wspaniała, przydatna i wygodna rzecz. Dlaczego w takim razie, siedząc przed nią kilka godzin, nie jestem w stanie napisać ani jednego sensownego zdania? Zlecenie jest, termin oddania też, wiem nawet, jakie będzie honorarium. Nie będzie zbyt wysokie, ale zawsze coś. Zresztą nie piszę dla zarobku. Robię to tylko dlatego, że lubię. Mimo wszystko, tylko siedzę i patrzę w okno. Szukam pomysłów, gdzie tylko mogę. Patrzę na deszcz, widzę jak jego krople bardzo powoli spływają po szybie. Łączą się z innymi i odpływają dalej, w tylko sobie znanym kierunku. Przypomina to trochę ludzkie życie. To znaczy, te krople deszczu, one są jak ludzie.