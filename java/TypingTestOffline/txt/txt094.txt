Tak sobie patrzę na to, co się dzieje za moim oknem i myślę, o tej niezliczonej ilości wierszy, które poeci pisali o jesieni. Zastanawiam się nad sensem robienia czegoś takiego. Żeby te wiersze były brzydkie, jak pogoda na zewnątrz. Żeby były zimne, jak ten wiatr lub deszcz. One wszystkie jednak są takie... ciepłe. Są smutne a zawierają w sobie tyle nadziei. Jak to jest możliwe? Możliwe, że nigdy tego nie zrozumiem, przecież nie jestem poetką. Owszem, udało mi się napisać kilka wierszy, ale w żaden sposób nie mogą one równać się z tym, co do tej pory czytałam. W ogóle nie są godne stawiania ich obok prawdziwej poezji, którą zachwyca się cały świat.
