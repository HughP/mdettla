To jeszcze nie wszystko. Bardzo mi przeszkadzają osoby, które słuchają głośnej muzyki. To znaczy - osoby, które same słuchają, mogą sobie jeszcze żyć. Ale ci, którzy uważają, że przede wszystkim to inni powinni słuchać tego, co oni puszczają - tych należy czym prędzej zgładzić. Zasługują na śmierć długą i bolesną, ale ponieważ taka osoba zawsze się znajdzie, na każdym osiedlu, a osiedli jest w Polsce wiele - z tych czysto praktycznych przyczyn wszystkich niespełnionych blokowych didżejów karałbym tylko pouczeniem. Po czym oczywiście wysyłałbym na krzesło elektryczne.
