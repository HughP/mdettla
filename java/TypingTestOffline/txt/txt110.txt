Stado wróbli zerwało się nagle. Zadudniła ziemia. Rozległ się plusk rozchlapywanych kałuż i parskanie koni. Krzyki poganiających odbiły się echem wśród drzew. Zza krzewów galopem wyjechała dwójka konnych. Przed jeźdźcami teren opadał. Wstrzymali horze na skraju skarpy. Konie z rżeniem zaparły się w ziemię. Rozgrzebały kopytami ściółkę. Boki wierzchów parowały. Starszy z mężczyzn zsunął się z grzbietu karej klaczy. Poprawił niedźwiedzie futro okrywające plecy i rozsznurował kubrak. Szeroka pierś zmoczona była od potu. Przy boku zwieszał się miecz w pochwie obciągniętej żmijową skórą. Podszedł nad brzeg urwiska. W dole rozciągała się podmokła łozina. Sięgała aż do rzeki. Na surowej twarzy wojownika zagrały mięśnie. Był niespokojny.