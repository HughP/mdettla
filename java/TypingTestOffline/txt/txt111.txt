Po majowych ulewach rzeka rozlała się szeroko. Zatopiła część lasu. Pośród olszyn błyskały słoneczne refleksy odbite od tafli. Tam gdzie światło przedarło się przez korony, spływało kaskadami i grzało przyjemnie. Nad traktem drzewa tworzyły zielone sklepienie. W ich koronach śpiewały ptaki. Mężczyźni ubłoceni byli po brzuchy. Za nimi zostało nadrzeczne bagnisko. Zmęczeni, jechali wolno. Zasadzkę dostrzegli z daleka. Czekali na nich na rozstajach. Trzech zwalistych drągali grało w kości. Kłócili się głośno. Ich niewysokie, krępe konie pasły się opodal. Przy osiłkach wyglądały niczym wyrośnięte psy. Czwarty, niewysoki chudzielec o zapadłej klatce, kimał siedząc na siwej chabecie. Obudzony odrzucił połę długiego płaszcza. Podniósł małą głowę wygoloną nad uszami.