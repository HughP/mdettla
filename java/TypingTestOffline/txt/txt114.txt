Dębowy stół zastawiony był żarciem. Grubas o czerwonej nalanej twarzy chrząkał i rechotał. Spocone, rzadkie włosy zgarnięte znad uszu oblepiały łysinę. Na jego kolanach siedziała korpulentna dziewka. Obejmowała go gołym ramieniem i śmiała się wniebogłosy. Broniła się przed ręką zmierzającą pod spódnicę. Po kolejnej nieudanej próbie, tłuścioch chwycił za dzban. Uniósł go do ust. Gdy otworzył małe, świńskie oczka, zachłysnął się. Kaszląc, prawie wypluł płuca. Jego gęba nagle zbladła. Z rozszerzonymi źrenicami wpatrywał się w mężczyznę stojącego po drugiej stronie blatu.