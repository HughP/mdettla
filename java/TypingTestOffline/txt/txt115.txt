Ryża podniosła oczy. Czarne źrenice zalśniły w mroku, jakby przejrzały się w nich gwiazdy. Kasztanowłosy uległ głosom. Kiedy ich wzrok spotkał się, Strzygonia syknął z bólu. Dłońmi chwycił głowę. Wewnątrz wysoki jęk rozdarł świadomość, niczym żelazna dratwa ukłuł i okaleczył. Czarownica otworzyła usta w uśmiechu. Pod pełnymi, karminowymi wargami o kształcie pozornie harmonijnym, a jednak w swym wyrazie niepokojącym, zalśniły zęby drobne i białe jak u dziecka. Nie powiedziała nic, ale w głowie najemnika pojawiły się słowa, szeptane, wykrzykiwane, powtarzające się, jednako niezrozumiałe, zniewalające.