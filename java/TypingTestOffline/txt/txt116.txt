W norze czuć było pleśnią. Na mokrych kamiennych ścianach pląsało światło łuczywa zatkniętego w żelaznej kunie. Oświetlało przegniłą słomę zalegającą na ziemistej podłodze, grało światłocieniem na postaciach dwóch mężczyzn. Jeden z nich leżał nieruchomo na plecach. Poparzona twarz błyszczała od nałożonych smarowideł. Czoło i oczy przykrywał opatrunek. Poszarpane odzienie sztywne było od zakrzepłej krwi. Druga z osób, szczupły sędziwy dziad odziany w lniane giezło i grubo tkaną narzutę z kapturem, klęczał w pobliżu. Próbował zdjąć łachman z głowy nieprzytomnego. Ten przebudził się nagle. Syknął. Kiedy płótno zniknęło w misie ustawionej przy nogach starca, leżący otworzył oczy.