Po ciepłym dniu wygasły łuny, zapadł zmrok. Pogodne niebo zalśniło płomykami gwiazd. Księżyc wniósł się ponad drzewa. Przybierał po niedawnym nowiu. Jego blade odbicie bujało się na łagodnej fali. Jezioro miało brzegi zarośnięte tatarakiem, rogożą i żywokostem. Łodygi ajeru pachniały intensywnie, szumiały tańcząc na wietrze. Uderzały o siebie grube kolby wodnych pałek. Na wodzie, pływały liście zakwitłej białymi pąkami mamałuchy. Wąski skrawek brzegu porośnięty był wysokimi trawami i różnorakim, skotłowanym zielskiem. Dalej czerniała ściana lasu. Pod drzewami w otoczeniu krzewów tlił się ogień. Wabił robactwo.