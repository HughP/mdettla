Wiatr owiewał jego mokrą twarz. Blade lśnienie rodzącego się księżyca grało na ostrych rysach twarzy najemnika. Ogniki gwiazd odbijały się w tafli jeziora. Brzeg zniknął w ciemności, w oddali. Na wodzie zaczęły snuć się mgły. Niczym strzępy płótna tkanego rękoma driad, lekkie i zwiewne dotykały fal i ulatywały gnane podmuchami. Gęstniały i nikły, ale z każdą chwilą było ich więcej. Układały się w kształty, zarysy postaci. Strzygonia czuł odrętwienie. Chłód wody przenikał go. Łódź pojawiła się nagle, wychynęła z tumanu. Przecinała fale bez ruchu wioseł, bezgłośnie. Wojownik dostrzegł najpierw wysoki kadłub ozdobiony wizerunkiem Jaroga, potem niskie burty i postaci. Ponad statkiem kłębiły się smugi. Mgliste sylwetki przenikały się, kładły się na wodzie i rozświetlały mrok widmowym światłem.