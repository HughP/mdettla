Potem poszedł do sypialni, wyciągnął z szafki swój dziennik i, siedząc na łóżku, plecami oparty o ścianę, zaczął czytać. Od początku, od nieregularnych zapisów, które robił jako nastolatek, nie bardzo rozumiejąc po co. Przemierzał własne życie, wracał do momentów które zapisał, żeby o nich nie zapomnieć, natrafiał na dziury - puste strony przypominające dni kiedy działy się złe rzeczy. Ich nie musiał zapisywać, pamiętał doskonale, wbrew swojej woli. Patrzył na nieczytelne bazgroły z nocy, kiedy pierwszy raz z premedytacją upił się do nieprzytomności. Tyle bólu - musiał pić, żeby zniknąć, przestać istnieć choć na kilka godzin i uciec od cierpienia. Ale teraz nawet do tych bazgrołów potrafił się gorzko uśmiechać. Nareszcie miały sens.