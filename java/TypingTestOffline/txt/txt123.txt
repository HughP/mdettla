Kiedy skończył czytać, był już środek nocy. Odkręcił nasadkę Pelikana, na pustej stronie zanotował datę i godzinę. Pisał bardzo długo. Kiedy skończył, przez okno wpadało już pierwsze światło świtu. Potarł zmęczone oczy i rozejrzał się po pokoju: stół, komputer, szafa, kilka półek, pod oknem rower treningowy. Przeżył tu większość dorosłego życia. Nie chodził do pracy, bo łączność z firmą zapewniał mu komputer i stałe łącze. Większe zakupy i kontakty z ludźmi również załatwiał przez sieć. Zamiast spacerów miał rower, na który rzadko wsiadał. Na półkach i w szufladach spoczywały wszystkie materialne ślady jego życia: książki, płyty, ulubiony kubek, pamiątki ze szkolnych wycieczek, kalendarz z flamingami zawieszony nad biurkiem... Zabrać mógł tylko najpotrzebniejsze rzeczy.