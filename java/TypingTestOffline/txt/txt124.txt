To rzeczywiście pasjonujący problem, jestem pewien, że twoja podświadomość chciała powiedzieć coś ważnego, dając ci rolę w przeboju kinowym sprzed lat. Niewątpliwie jest to również ukłon w stronę twojej imponującej muskulatury. Myślę jednak, że mamy na dziś jeszcze bardziej zajmujący materiał do rozważań. Na przykład: jak wejść do meliny przy Śródmiejskiej, przesłuchać świadka i wyjść w taki sposób, żeby nie mieć obrzyganego płaszcza, a butów przesiąkniętych moczem i oblepionych kałem? Masz już może pomysł na skuteczne przesłuchanie nałogowego alkoholika, który prawdopodobnie za nie dalej niż kwadrans wypije swoje pierwsze śniadanie?