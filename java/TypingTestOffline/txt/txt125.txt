Na oczach Daniela walczący mężczyźni obijali się w zwarciu o ściany, usiłując skierować cały impet uderzenia na plecy i tył głowy przeciwnika, próbując zadać skuteczny cios ręką lub nogą. Bandzior był niższy o głowę od policjanta, ale miał przewagę - każde, nawet lekkie muśnięcie ostrzem brzytwy mogło rozstrzygnąć walkę. Daniel przezwyciężając szok, sięgnął do kieszeni płaszcza po taser. Bał się wyjąć pistolet - umiał celnie strzelać, ale nie z połamanymi kośćmi, targany bólem i mdłościami, walczący całą siłą woli, żeby nie stracić przytomności. Wiedział już, że nie może zemdleć, zauważył ciemną smugę na rękawie płaszcza Jacka, widział, że jego prawa ręka nie spisuje się najlepiej. Pięść bandyty co i raz trafiała policjanta w żebra, niebezpiecznie blisko wątroby.