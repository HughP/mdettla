Kurtka z odciętymi rękawami odsłaniała ramiona. Był silny i wiedział, że to widać. Jego bicepsy oplatały zielono-czerwone wizerunki smoków - dzieła sztuki na poziomie nieosiągalnym dla Europejczyków. Trudno było zdecydować co budzi większy respekt: węzły mięśni, czy świdrujące spojrzenia gadzich oczu, wyczarowane przez azjatyckiego mistrza. Pod rozpiętą kurtką widać było czarną koszulkę z symbolem jin-jang. Nabity srebrem pas podtrzymywał spodnie z brązowej skóry. A głośny odgłos kroków pochodził od obcasów kowbojskich butów, z niby-ostrogami z nabitych srebrnymi ćwiekami pasków tłoczonej skóry.