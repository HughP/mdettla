Krążył po mieście od zachodu słońca. Wyszedł na ulicę gdy tylko światło lamp wydobyło prawdziwe kształty rzeczy, niezafałszowane światłem dnia. Szedł prosto przed siebie, lekko, jakby płynął przez materializującą się przestrzeń nocy. Wymieniał spojrzenia ze swoimi odbiciami w szybach wystaw, rejestrował nocne zapachy i dźwięki. Zaglądał w ciemne plamy bram, odstręczające przykrą wonią, wzbudzające lęk wyobrażeniem ludzi jacy mogą nimi chodzić do swych nor, wygryzionych w ciele topornych, brudnych kamienic.