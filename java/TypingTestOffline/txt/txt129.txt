Nie znał miasta. Błądził, nie mając świadomości, dokąd i po co idzie, ufał swojemu przeczuciu. Tej nocy coś musiało się stać, widział niezwykłość we wszystkich kształtach, blaskach i cieniach nocy, w czasie, który płynął coraz wolniej w otaczającej go przestrzeni, pozwalając przyjrzeć się lepiej, zauważyć i zrozumieć drobiazgi wyłaniające się z mroku. Drżenie rąk młodej dziewczyny o wychudzonej twarzy i rozbieganym spojrzeniu wielkich oczu; odłamki szkła, połyskujące w krótko przyciętej trawie i szlak znaczony ciemnymi plamami, niknący w gęstych krzakach; szybki tupot trzech par adidasów i stłumiona, chociaż wcale niedaleka syrena autoalarmu...