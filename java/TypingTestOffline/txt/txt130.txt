Gdy tylko Daniel dotknął rękojeści pistoletu, w okularach zapaliły się czerwone wskaźniki systemu bojowego. Pobiegł w stronę strzałów wyprzedzając Kreyera. "Na wariata" zeskoczył ze schodów, prosto w jasno oświetlony korytarz i zatoczył lufą pistoletu łuk, od lewej do prawej. W tle kręgu celowniczego zobaczył kolejno: ściany podziurawione kulami, czarny prostokąt wyjścia, jednonogiego kalekę nieruchomo opartego plecami o ścianę i na końcu trzech policjantów w czarnych mundurach, kamizelkach kuloodpornych i tytanowych hełmach. Stali nieruchomo w kałużach łusek, z dymiącymi karabinkami w dłoniach i z absolutną pustką w oczach.