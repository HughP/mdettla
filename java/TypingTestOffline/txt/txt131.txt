Kiedy dwa lata temu, jeszcze w szpitalu, podpisałem aplikację na nowego, powiedziałeś mi, że źle robię. Że nie na tym polega bycie policjantem, a mną kieruje strach. Miałeś rację. Zawsze to wiedziałem, chociaż mówiłem co innego. Bałem się. I dlatego podpisałem. Za jeden podpis dali mi wielki pistolet, ważący dziesięć kilo garnitur z nomexu, gore-texu, spectry i diabli wiedzą czego jeszcze, okulary i wszczepkę z biochipów - stuknął się palcem w lewą skroń - która jest bardziej kawałkiem mojego ciała niż serce czy nerki, bo może żyć tylko we mnie i razem ze mną umrze. Dostałem też pół roku treningu za oceanem i specjalne uprawnienia z mocy ustawy. Chodziłem po mieście i wmawiałem sobie, że niczego się nie boję. Polowałem na męty i szło mi świetnie, aż do dziś.