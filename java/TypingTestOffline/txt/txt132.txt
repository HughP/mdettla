Przesłuchiwali ciągle nowych świadków, sprowadzili najnowszą wersję oprogramowania, a komputer nadal wypluwał dziesiątki portretów, na których byli zupełnie różni ludzie, albo sygnalizował błędne dane wejściowe. Jedyne co się z grubsza zgadzało, to szerokoskrzydły, kowbojski kapelusz, chociaż już z dokładnym ustaleniem fasonu były problemy. Zgadzały się również bryłki ołowiu, których kolekcja rosła w magazynie dowodów. Kiedy ich liczba przekroczyła piętnaście, w policji zapanował stan dobrze skrywanej paniki. Szeroko zakrojone śledztwo nie przynosiło rezultatów, więc tymczasem wszystkich, którzy zetknęli się z Duchem Puszczy skierowano na badania lekarskie. Niewidzialny człowiek, którego omijają kule, nie mógł pomieścić się w głowie komuś, kto sam się z nim nie zetknął i tylko czytał raporty.