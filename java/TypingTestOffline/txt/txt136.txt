W kilka minut później dwaj mężczyźni przedzierali się przez dżunglę w kierunku rzeki. Z daleka Gród wyglądał jak dziwaczny zagajnik, otoczony kolczastymi krzewami. Dopiero z bliska można było odróżnić ściany wyrastających jak grzyby po deszczu chatek i szałasów. Nad nimi górował budynek szpitala: zbudowano go wspólnymi siłami rozbitków pod kierunkiem jakiegoś azjatyckiego inżyniera o niemożliwym do wymówienia nazwisku. Na tej budowie ludzie uczyli się wiązać lianami belki, konstruować drzwi i okiennice, kłaść strzechy z traw i liści, wreszcie - uszczelniać szpary pakułami. Podobnie jak szałasy czy chatki, szpital zbudowano z pni rośliny przypominającej bambus. Drzewko, nazwane od nazwiska odkrywcy khorstowcem, dawało się dość łatwo ścinać, a do tego bardzo szybko odrastało.