Fale wyrzuciły na brzeg wodorosty, kawałki drewna, a także dziwne, morskie stworzenia, jakich nigdy jeszcze nie widziała. Przykucnęła nad tworem przypominającym podartą czerwoną gąbkę i patykiem odwróciła go na drugą stronę. Mały otwór gębowy spazmatycznie otwierał się i zamykał. Obejrzała sobie dokładnie rybę, a kiedy już zamierzała rzucić ją w morze wychwyciła jakąś obcą myśl. Ktoś szedł ku plaży. Ester sięgnęła myślami w tamtą stronę i odetchnęła. Zza wydmy wyłonił się Jokana. Gdy podszedł bliżej, dostrzegła, że ma bardzo wypchane kieszenie.