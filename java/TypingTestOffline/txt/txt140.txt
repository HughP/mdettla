Najpierw próbował rozegrać z kilkoma osobami partyjkę pokera. Gdy udało się wreszcie wytłumaczyć różnicę między fulem a karetą, przystąpiono do gry. Wtedy okazało się, że z powodu telepatii o żadnym pokerze nie może być mowy, dopóki gracze nie będą siedzieć przynajmniej dwadzieścia metrów od siebie, a informacje i karty będzie roznosił specjalny goniec. Jakoś nikt nie chciał się podjąć tego zadania. Potem umówił się z dziewczyną o imieniu Hexe na obiad w zamian za pomoc przy wydobywaniu gliny do lepienia garnków. Kiedy on w pocie czoła wyrywał z gleby żółtawe bryły, ona skręcała sznury z włókien tutejszych roślin. Co jakiś czas podziwiał ruch jej bioder i piersi, za co otrzymał w końcu solidnego mentalnego klapsa.