Nawet próba rozmowy na modny ostatnio temat "co może być w ładowniach i co by ci się najbardziej przydało?" nie przyniosła rezultatu. Jedyne, co zyskał, to kilka kawałków mięsa i chłodne pożegnanie. Wracał do obozu, przeklinając wszystkie kobiety świata i wspominając czasy, gdy w nielegalnych kasynach jednym kiwnięciem zdobywał dziewczyny sto razy piękniejsze od niej. Gdy zjadł pieczyste, zaczął zastanawiać się nad fuchą, która zapewniłaby mu kolację. Jego uwagę przyciągnęło kilka osób, obkładających wiązkami dużych, strzępiastych liści bambusowy szkielet niewielkiej chatki. Podszedł bliżej i krytycznym okiem przyjrzał się budowli.