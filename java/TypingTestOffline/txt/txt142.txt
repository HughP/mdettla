Nagle wychwycił myśli Obuchowitza. Idril obawiał się, do czego może doprowadzić rozczarowanie kilkuset osób. Przypomniał sobie wędrującego gdzieś po stepie Russo i jego kompanię; dreszcz go przechodził na myśl, że ta banda, nazywająca się "Legionem" mogłaby akurat wtedy wrócić do Grodu. Russo, zajmujący się niegdyś robieniem analiz dla jakiejś organizacji przestępczej, na pewno nie przepuściłby takiej okazji do przejęcia władzy. Już raz starał się robić pod nieobecność Kaktusa porządki w obozie. Brodacz zrobił z niego wówczas idiotę, wykazując, że szybko zostałby na planecie sam. Wówczas Russo zebrał kilku chętnych i wyruszył na poszukiwanie odpowiedniego miejsca pod miasto. Ponieważ długo nie wracali, Kaktus sam wybrał miejsce na Gród.