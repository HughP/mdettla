To dobiło wszystkich... Jednak najgorsze było przejmujące uczucie braku jakiegoś celu, osoby, która zapanowałaby nad powstałym bałaganem. Demokracja i polityczna poprawność z jednej strony, a skrajny indywidualizm z drugiej. Kaktus, samozwańczy przywódca, próbował to przełamać, ale bezskutecznie. Większość niedoszłych kolonistów kręciła się dookoła polany, nie bardzo wiedząc, co ze sobą zrobić. Miał już tego serdecznie dosyć, więc gdy przynieśli do szpitala tego rannego rolnika, zgłosił się na jego apel, mimo że nie miał najmniejszego pojęcia o pracy na roli. Chciał w końcu zrobić coś z sensem. Nie żałował swojej decyzji. Trochę tam poklął sobie pod nosem, ale robił to bardziej z przyzwyczajenia, niż z potrzeby. Gdyby tylko miał jeszcze kogoś, kto...