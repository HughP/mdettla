Noc była ciemna. Dwa niewielkie księżyce, krążące wokół planety dawały słabe światło. Gwiazd nie brakowało, ale ich drobne punkciki świadczyły wymownie, że znajdują się gdzieś na skraju Galaktyki. Gwałtowny wiatr zaszumiał w koronach drzew. Wiało tak już od dwóch dni. Niektórzy mówili, że wraz z wiatrem nadciągną deszcze. Nie byłaby to zbyt pomyślna wiadomość. Jak do tej pory wszystko sprzyjało rozbitkom. Zwierzęta wystraszone upadkiem statku nie próbowały ich nawet atakować. Pogoda była słoneczna, a dni długie. Jednak teraz, wraz z nadejściem deszczów wszystko mogło się zmienić. Rozbity z takim trudem obóz znajdował się na polance, której środkiem płynął niewielki potok.