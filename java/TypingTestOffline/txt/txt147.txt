Jednak nie zawsze tak było. Piaszczyste podłoże oraz brzegi polany pozwalały jednoznacznie stwierdzić, że została ona kiedyś wymyta przez wodę. Co prawda, wydawało się mało prawdopodobne, aby nagle ten niewielki potok przybrał na tyle, aby zalać polanę, ale należało się liczyć ze zwiększeniem się poziomu wody i utratą części obozu. Zresztą prowizoryczne szałasy, jakie postawiono na polanie, nie były przygotowane na długotrwałe deszcze. To właśnie stanowiło temat dzisiejszego thingu, który tradycyjnie już skończył się na setkach wspaniałych pomysłów, ale nie podjęto żadnej konkretnej decyzji. Wyglądało na to, że znów każdy będzie skazany na siebie i tylko od jego własnej zaradności będzie zależało, czy przeżyje kolejne dni.