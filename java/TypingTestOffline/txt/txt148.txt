Zatopiona w myślach nie słyszała, jak jedna z postaci leżących wokół żarzących się ognisk powoli wstała i omijając śpiących wszędzie ludzi ruszyła w stronę lasu. Zresztą, nawet gdyby to zauważyła, nie dostrzegłaby w tym nic niezwykłego, gdyż kierowała się ona w stronę umieszczonych na skraju polany latryn. Zdziwiłaby się jednak bardzo, gdyby dostrzegła jak postać omija krzywe szałasy i pogrąża się w ciemnym lesie. A już z pewnością jej zdumienie nie miałoby granic, gdyby mogła ujrzeć, jak po długim spacerze wygrzebuje ona spod kupy liści nowoczesny nadajnik, ustawia antenę i wklepuje hasło wywoławcze Federacji.