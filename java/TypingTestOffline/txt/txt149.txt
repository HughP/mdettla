Rozmyślał, wpatrując się w gwiaździste niebo widoczne przez górny otwór w tipi. Miał już tego dosyć. Musiał coś zmienić w swoim życiu. Na Ziemi był tylko niepozornym, szarym człowiekiem. Wszystko w jego życiu było szare. Kawalerka, praca, rodzina, znajomi. A on pragnął żyć pełnią życia. Czuł, jak czas przecieka mu przez palce. Zawsze zazdrościł ludziom, którzy nie obawiali się ryzyka, podejmowali własne decyzje i ponosili ich konsekwencje. On również chciał być taki. Dlatego, gdy usłyszał o wyprawie na Hitalię, zdecydował się postawić wszystko na jedną kartę. Zdefraudował pieniądze Koncernu i kupił za nie bilet na "Feniksa". I co to zmieniło? Tam, na Ziemi postanowił, że weźmie los we własne ręce, ale tu, na Hitalii znów wszedł w starą skórę. Podporządkował się.