Faktycznie były to sanie. Długie, bogato zdobione, z miejscami dla woźnicy, wodza i siedmiu elfów desantu, zaprzężone w dziewiątkę wierzchowców. Przyznać trzeba, że wierzchowce zasługiwały na miano niesamowitych. Każdy z nich był wielki, większy od dowolnego konia, czarny jak noc pośród, której przyszło galopować, z dziwacznym porożem wyrastającym z głowy. Mimo mrozu nie parskały w ogóle, raczej syczały, niczym stado wściekłych węży. Najdziwniejsze jednak były zjawy mrocznych, zwalistych postaci - wydawałoby się - siedzących na każdym z wierzchowców. Prawie każdym. Każdego oprócz pierwszego, prowadzącego zaprzęg wierzchowca, dosiadała nakryta widmowym kapturem postać i smutno wodziła wokół parą jasnych, przenikliwie patrzących oczu, które robiły wrażenie podbarwionych szkarłatem gwiazd.