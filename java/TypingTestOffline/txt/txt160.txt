Poczekawszy, aż się oddali, ściągnąłem walizę z półki. Była dziwnie ciężka. Jej zawartość musiała składać się z kilku luźnych, twardych części, które stukały o ścianki niemal przy każdym ruchu. Usiłowałem otworzyć zamki wykręcając przypadkowe kombinacje szyfru, lecz kółka nie chciały ustawić się na tej właściwej. Ba, spróbowałem nawet "wyczuć", co kryje w środku, wodząc nosem po pudle, ale mój zmysł rozróżnił jedynie zapach świeżej skóry i chemikaliów. Na koniec z walizą w jednej ręce, a laptopem w drugiej ruszyłem na poszukiwanie współpasażera. Z każdym, cichym stukotem dobiegającym z pudła zbierało mi się na wymioty; oczami wyobraźni widziałem kłębiące się w walizie ręce, dłonie i zakrwawioną głowę niewiernej małżonki.