Rzuciłem się do okna. Już przepchnąłem część walizy na zewnątrz, lecz wycofałem się z pomysłu wyrzucenia jej na torowisko. Ktoś w końcu ją odnajdzie, dalsze tropy poprowadzą policję do Intercity, później do konduktora, a następnie do mnie. Jak wyjaśnię powody, dla których zupełnie niewinny człowiek pozbywa się bagażu doń nie należącego, o którym zupełnie nic nie wie? Dopiero wówczas uświadomiłem sobie, w jakiej paradoksalnej sytuacji się znalazłem. Gdy wsiadłem do pociągu, złotnik zajmował już przedział, a waliza leżała na swoim miejscu. A w czasie podróży już jej nie dotykał... Jeżeli zatarł wcześniej swoje odciski palców, trudno mi będzie udowodnić, iż w ogóle istniał.