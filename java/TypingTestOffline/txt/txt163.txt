Była głęboka noc. Klatka schodowa budynku pogrążona była w ciemności, tylko przez małe okienko wpadał do środka nikły blask palących się na dworze latarni. Stał w półmroku, oparty o ścianę naprzeciw windy. Spojrzał na zegarek. Nie miał pojęcia, po co był mu on potrzebny, ale teraz przynajmniej mógł się zorientować, która jest godzina. Gdzieś w mieszkaniu piętro niżej zaszczekał pies, gdzieś ktoś zbyt głośno słuchał radia. Poza tym panował niemal absolutny spokój, nie licząc tego, co działo się w niektórych sercach. Już się zastanawiał, czy nie wejść do mieszkania, kiedy w wąskiej smudze światła pod drzwiami zamajaczył cień. Drzwi się otworzyły i w jasnym prostokącie światła pojawiła się postać dziewczyny, a obok niej wybiegł z mieszkania mały czarny terier.
