Winda zatrzymała się, dziewczyna otworzyła drzwi i tym razem on wysiadł pierwszy. Na dworze panował przyjemny chłód, powietrze było świeże i pachniało wilgocią po niedawno spadłym deszczu. Dziewczyna ruszyła wolno asfaltową alejką prowadzącą przez osiedle, a pies natychmiast pobiegł w stronę najbliższych drzew. Szedł za nią omijając kałuże, przez które ona przechodziła nie zważając na szybko przemakające trampki. Była pogrążona we własnej rozpaczy. Czasami po prostu musiała się jej poddać, dać się unieść falom cierpienia. To chroniło ją przed obłędem. Gdy wypłakała swój żal do ostatniej już łzy przechodziło jej, znów mogła udawać pogodną, radosną dziewczynę i nikt nie zwracał uwagi na drzazgi smutku w jej pięknych oczach.