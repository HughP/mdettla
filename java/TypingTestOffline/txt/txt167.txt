Tak bardzo pragnęła w tej chwili aby ktoś ją objął, przytulił, pogładził dłonią po włosach. Tak bardzo czuła się samotna i nikomu niepotrzebna. Najpierw jedna łza potoczyła jej się po policzku i upadła do kałuży, a za nią następna i jeszcze jedna. Łzy polały się strumieniami po policzkach, pociekły po brodzie, ginąc w kręgach marszczących jej zapłakane odbicie na tafli wody. Wyciągnęła chusteczkę i wytarła nią najpierw oczy, potem policzki i brodę, a w końcu wysiąkała nos. Stał cały czas za nią wsłuchując się w tę smutną muzykę grającą w jej duszy. Słyszał każdą jej myśl, każde rozpaczliwe wołanie o pomoc i nie mógł nic zrobić.