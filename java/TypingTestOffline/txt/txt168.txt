Zapragnął ją objąć, przytulić, w jakiś sposób okazać jej, że nie jest sama, że jest ktoś, komu jej cierpienie sprawia taki sam ból, ale nie zrobił tego. Bał się jej reakcji. Jeśli ktoś daje ci znać, że zna twoje najgłębsze myśli i pragnienia, to reakcją może być strach, wywołany brakiem jakiejkolwiek podpory. Człowiek zazwyczaj jest sam dla siebie oparciem i pocieszeniem w swym wewnętrznym dialogu. To daje poczucie bezpieczeństwa, a gdy nagle jest się pozbawionym tego bezpieczeństwa, tej intymności, którą sami kierujemy, wówczas często rodzi to przerażenie i jeszcze większą, kompletną, bezgraniczną samotność, gdzie jest się zdradzonym nawet przez samego siebie.