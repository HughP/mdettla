Dziewczyna włożyła kartę do automatu i wystukała numer. W słuchawce usłyszała głuchy sygnał. Odczekała jeszcze chwilę i przerwała połączenie. W jej oczach znów zamigotały łzy. Może źle wykręciła numer. Tak, na pewno ze zdenerwowania pomyliła cyfry. Przez chwilę przyciskała słuchawkę do piersi i wsłuchiwała się w szum deszczu na zewnątrz. Rozpadało się na dobre. Duże krople dudniły miarowo o szyby budki telefonicznej. Stała tak, zapatrzona w krople spływające po szybie. Na dole u jej stóp niespokojnie wiercił się pies. Obraz przed jej oczami przesłonił się mgłą. Zamrugała parę razy, aby usunąć łzy. Przyglądała się ciągle kroplom na szybie. Jeśli ta jedna przegoni tę drugą, to z nim porozmawia, to wszystko się pomyślnie ułoży.