Przez zalane deszczem szyby nie widział jak płakała. Jej łzy niknęły w deszczu, ale czuł ten bezgłośny szloch, który raz po raz wstrząsał jej ciałem. Słyszał jej myśli, słyszał, jak czuła się oszukana, zdradzona przez los i przez Boga. Czuł, jak po głowie krążą jej samobójcze myśli. Nieraz już była w depresji, opuszczona przez wszystkich i już nieraz myślała o tym, aby od tego uciec. To było takie proste, jeden krok i koniec z kłopotami, koniec z bólem, koniec z samotnością. Gdyby tylko miała gwarancję, że to rozwiąże jej problemy, gdyby miała pewność, że po tamtej stronie nie będzie równie samotna i bezsilna jak tutaj, gdyby jej to wybaczono, lub gdyby nie było nic po tamtej stronie, zdecydowałaby się, ale nie miała tej pewności. Bała się.