Siedziała tak w deszczu, nie mając już siły nawet płakać. Było jej już wszystko jedno. Zastanawiała się nad swoim życiem. Co robiła nie tak, że nie mogła znaleźć miłości? Mimo wszystko nie miała w sobie tyle zgorzknienia i cynizmu, aby nie wierzyć w miłość. Wierzyła w nią i znała parę osób, które ją znalazły, tę prawdziwą, jedyną, wielką, odwzajemnioną miłość na całe życie. I może właśnie dlatego było jej tak smutno. Zazdrościła ludziom ich szczęścia, ale jednocześnie była szczęśliwa, że jej przyjaciołom się udało. Brak w niej było kompletnie zawiści i gdyby była tego świadoma, mogła być z tego dumna. Potrafiła się cieszyć radością innych, może właśnie dlatego, że sama zaznała jej tak niewiele i umiała docenić czym jest szczęście.