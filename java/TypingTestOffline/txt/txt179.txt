Stanął obok niej i nieśmiało wyciągnął rękę w jej stronę. Tak bardzo chciał jej dotknąć, przytulić i poczuć ciepło jej dłoni w swojej. Pragnął dotknąć jej włosów, poczuć jak są delikatne, chciał strząsnąć z nich krople wody, które w blasku latarni błyszczały jak klejnoty. Chciał ją pocałować w usta, poczuć smak jej pocałunku, dotyk jej delikatnych, drżących warg, czuć jej oddech na swoim policzku. Pragnął zatrzeć w swojej pamięci tamto wspomnienie ostatniego pocałunku, zapomnieć ten dotyk zimnych, martwych ust, kiedy pocałował ją po raz ostatni. Potem już nigdy nikogo nie pocałował. A teraz po raz pierwszy od tylu lat chciał tego znów. Chciał tym pocałunkiem zmazać swoją winę, chciał naprawić tamtą krzywdę. Zbliżył dłoń do jej włosów, tak blisko, że prawie jej dotknął czubkami palców. Ręka mu drżała.