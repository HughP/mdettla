Była góra, potężna, ostra. Szczyt jej skuty lodem i pokryty wiecznym śniegiem, nad którego nagimi, zmrożonymi połaciami hulał wicher. Słońce wstało i przebiło się przez gęste chmury jednym tylko, za to mocnym i czerwonym od wschodu promieniem. Lodowiec drgnął. Spod jego skorupy wypłynął maleńki, czysty, perlisty potoczek, który rześko przedzierał się przez śniegi, nurkował w nim, to znowu wypływał na powierzchnię, potężniejąc w miarę, jak zbliżał się ku dolinie. Z tej zwinnej i pluskającej na kamieniach wody powstał chłopiec. Biegł obok potoku, za nic mając sobie, że bose stopy marzły mu w śniegu.