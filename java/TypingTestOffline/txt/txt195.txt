Jasną ręką odgarniał srebrne, faliste włosy. Wystawiał czoło odważnie w stronę bladego, wiosennego słońca. Wicher tymczasem hulał groźnie między chmurami a lodowcem, wznosząc w górę tumany śniegu. Drugi promień słońca wdarł się w tę zapomnianą krainę i przebił niczym miecz kurzawę roznieconą przez wiatr. Rozbłysła ogniem, gdy wyłaniała się z niej dziewczynka. Szybka jak wiatr, roześmiana i żywa, odrzuciła na nagie plecy potargane, złote włosy i sturlała się w stronę potoczka, chichocząc przy tym i świszcząc przeciągle. Biegli w dół razem, Złota Dziewczynka i Srebrny Chłopiec. Za nią wiatr sunął, obijając się o kamienie i zaspy, jemu kroku dotrzymywał szumiący potok.