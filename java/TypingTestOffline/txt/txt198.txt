Dzieci opuściły słodką, niewinną łąkę, zrudziałą od słońca. Nowa droga rozwijała się pod ich stopami. Trzymając się za ręce, przekroczyły bramy lasu. Szły ścieżką wysypaną igiełkami, igiełki wbijały im się w palce. Dziewczynka zapłakała, las był ciemny i cichy. Dróżki wiły się niczym węże i gubiły kierunki. Zamiast niebieskiego nieba - dziwne, powykręcane wierzchołki sosen. Złowrogi stukot dzięcioła przybliżał się, to znów oddalał. Dziewczynka płakała, a srebrny chłopiec zbierał jej łzy na białą dłoń i przyglądał się im w milczeniu. Opuścił głowę, przyłożył dłoń do policzka. Wiatr zatargał konarami drzew, dziewczynka spojrzała w górę, stanęła na palcach. Poznała starego przyjaciela, łzy obeschły na jej twarzy.
