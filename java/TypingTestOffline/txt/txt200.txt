Słońce padało i na jej włosy, które stały się teraz ogniście pomarańczowe. Chłopiec usiadł na kamieniu i patrzył na jej taniec. Tańczyła dla niego, jej giętkie, złote ciało przeginało się wdzięcznie w cieniu leszczyn. Szli dalej. Droga była twarda, wyłożona ostrymi, zimnymi kamieniami, podróż długa i męcząca. Pomarańczowe słońce zazdrośnie zaglądało w oczy dziewczynki i lizało rude loki. Kwiaty w jej włosach więdły smutno. Chłopiec był srebrny jak księżyc; słońce gniewało się, że i jego nie może pozłocić swoim żarem. Tym boleśniej chłostało promieniami skórę dziewczynki. Szli przez pustkowie. Dziewczynka nie płakała; nie miała sił na to. Wątłe, giętkie, złote ciało osunęło się cicho na czarną drogę. Słońce zaszło krwawo i z triumfem. Chłopiec płakał przez cały wieczór nad omdlałą przyjaciółką.