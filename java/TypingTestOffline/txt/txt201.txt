Przyszedł wiatr nocą i ochłodził rozpalone czoła obojga. Przyszedł księżyc, jego poświata otoczyła srebrno-złotą parę. Chłopiec wpatrywał się w granatowe niebo i jasną tarczę księżyca. Nasłuchiwał. Ziemia drżała, stygnąc. Dziewczynka spała spokojnie. Przyszedł ranek i droga znów wiła się przed nimi jak wąż. Znów słońce rozpalone dręczyło dzieci. Chłopiec wziął na ręce wyczerpaną towarzyszkę i szedł dalej. Strumień przecinał drogę. Dzieci przypadły do niego chciwie. Woda była ciemna i gorzka. Droga prowadziła do czarnej góry, na górze był zamek. Dzieci wspinały się z trudem, raniąc palce na ostrych kamieniach. Tu nie było już nawet słońca - pewnego dnia po prostu nie wzeszło.