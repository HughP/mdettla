Wiatr nie wiał ani strumienie nie pluskały. Panowała przygnębiająca, ponura cisza. Zamek był ze szkła, sami nie wiedzieli, kiedy przekroczyli jego mury, jakby sam się otworzył przed nimi, a potem zamknął za ich plecami. Dziewczynka przywarła mocno do swojego towarzysza. Szklany zamek, pusty zamek, przejrzyste komnaty nikogo nie kryły, niczego nie zawierały. Tylko na wieży czarny ptak latał, uderzał w ściany wielkimi skrzydłami. Dzieci szły przezroczystymi korytarzami, wspinały się po przezroczystych schodach. Na wieży czarny ptak obijał się o ściany, których nie widział. Dziewczynka przystanęła, wyplątała z włosów ostatni kwiat - małą, czerwoną różyczkę. Podała ją chłopcu. Na szklaną podłogę upadło kilka kropelek krwi z przekłutego kolcem palca.