Człowiek taki może dokonywać rozmaitych czynności niejako automatycznie, czyli bezświadomie. Te czynności mogą, ale nie muszą być jakoś celowe lub bezsensowne (np. wkładam znoszoną koszulę do lodówki miast do pralki). Uświadomione post factum często budzą niejaką wesołość. Roztargniona może być tylko istota opatrzona inteligencją! Nie ma roztargnionych much ani pszczół. Wynika to zapewne z wyższej złożoności inteligentnych umysłów, ale z drugiej strony nie ma szczególnie głupich mrówek albo karaluchów, natomiast od głupich ludzi wprost się roi. Naprasza się przez to słaba nadzieja, iż zanim zdołamy skonstruować sztuczną inteligencję, uda się nam po wielkich trudach sporządzić system obdarzony znaczną głupotą, ale pewien tego wcale nie jestem...