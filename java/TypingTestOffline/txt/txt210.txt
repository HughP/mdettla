Nie miał pojęcia, czego tak naprawdę dotyczyły opowieści Teramisa. Moduły translacyjne, dorównujące złożonością rdzeniom komputerów, nie zostały zainstalowane w muzealnych maszynach. Teramis, jak i inne komputery, od dawna snuł swoją ostatnia opowieść. Czasem, kiedy noc bywała szczególnie ciężka, pan Melbourne bał się zasnąć. Dręczyły go koszmary, zawsze na ten sam temat - inercji. Iteracji. Powolnego zamierania jego opowieści, jego życia. Pan Melbourne chciał wtedy wykrzyczeć całe swoje życie, jako obronę przed nicością, lecz nie był w stanie nic sobie przypomnieć. Kim był, co robił, kogo kochał. W jego koszmary przenikał czasem sen o zagładzie jego komputerów, ich legend, ich całych światów pełnych zmierzchów i poranków.