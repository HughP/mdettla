Andulka jest w naszej grupie już chyba trzeci rok. Dokładnie nie wiem. Nikt tego nie wie i nikogo to nie obchodzi, bo Andulka jest niewidzialna niczym liściec. Nie widać jej na tle ściany, zlewa się z ławką i tablicą. Nikt nie zauważa, kiedy wchodzi do sali i kiedy ją opuszcza. Nikt nie wie, jaki Andulka ma głos. Niby jest w naszej grupie, a jakby jej nie było. Ciekawi was pewnie, jak to się stało, że ja jednak Andulkę zauważyłem. Po prostu, siedziałem tuż za nią. Przy czwartym stoliku od ściany. Siedziałem i cholernie się nudziłem na wykładzie z cywilizacji Moraw. Trzy bite godziny monotonnego ględzenia o niczym. Stary Hlavacz, nasz wykładowca, już dawno pogodził się z myślą, że nie znajdzie śmiałka na swoje miejsce.
