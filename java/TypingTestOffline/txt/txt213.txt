Nie notował nikt. Po co? Przecież wszystko było w podręcznikach. A jednak stawialiśmy się w komplecie na każdy wykład, bo Hlavacz sprawdzał obecność, jak w podstawówce. Dwie nieobecności oznaczały brak zaliczenia. A ponieważ profesor nie respektował zwolnień lekarskich, sala wykładowa była wypełniona po brzegi. Ja należałem do tych najsilniejszych. Zapełniałem wytrwale kratki w zeszycie, tworząc wspaniałe wzory nazywane kobiercami Hlavacza. Skończyłem właśnie jeden z takich kobierców i nie miałem chwilowo pomysłu na następny, a do końca zajęć pozostała prawie cała godzina. Rany, co zrobić z trzema tysiącami sekund? Zacząłem się rozglądać po sali. Nuda. Te same twarze bezmyślnie wpatrzone w dal.