Czy jest dobrą studentką? Nie pamiętam, żeby była szczególnie aktywna na zajęciach, ale nie pamiętam też, żeby pisała poprawki. Zresztą, kto wie. Pewnie siedziała przede mną, jak zwykle, a ja może nawet odpisywałem od niej na testach. W końcu, jak mówiłem, była przezroczysta. Przynajmniej dla naszej grupy. Poczułem się dziwnie. Z jednej strony rozpierała mnie duma z powodu dokonanego odkrycia Andulki i własnej spostrzegawczości. Z drugiej, było mi głupio. Głupio za siebie i innych. No bo zobaczcie sami. Niby jesteśmy zgraną paczką. Zawsze po zajęciach spotykamy się w Brneńskiej, dzielimy knedlem i ostatnim kuflem Radegasta. Niby jesteśmy przyjaciółmi, a przynajmniej sprawiamy takie pozory. Jednocześnie obojętnie mijamy ludzi podobnych do Andulki. Po prostu jej nie widzimy.
