Zacząłem się zastanawiać, co czuje ta bezbarwna, szara istota, siedząca tuż przed moim nosem. Czy jest jej przykro? Może ma znajomych poza uczelnią? A jeśli nie? Podjąłem szybką decyzję. Ja będę Andulkę zauważać. Dowiem się, gdzie mieszka. Zapamiętam dokładnie każdy wzorek z jej burych sweterków. Pochwalę czasami jej prostą fryzurkę. A przede wszystkim będę jej mówił "cześć", tak jakby od tego zależało istnienie Andulki na trzeciej planecie Układu Słonecznego. Sam nie wiem, kiedy minęła godzina. Powoli poskładałem swoje rzeczy i wychodząc z klasy uśmiechnąłem się do Andulki. Na początek. Z niecierpliwością czekałem na następny dzień. Wcześniej niż zwykle przyjechałem na uczelnię. Usiadłem w ławce. Andulki nie było. Może się spóźni. Może zawsze się spóźniała.
