Bez przerwy zerkałem na zegarek. Wykład się zaczął, a ja nadal myślałem tylko o niej. W pewnym momencie przyszło mi do głowy, że wczoraj miałem przywidzenie. Że kogoś takiego, jak Andulka, nie ma i nigdy w naszej grupie nie było. Może ją sobie wymyśliłem, uciekając od nudy. Tylko dlaczego wybrałem tak bezbarwną postać, a nie, na przykład, Pamelę Andersonovą, której plakat ma chyba każdy student w Brnie. Bywam oryginalny, ale bez przesady. Więc dlaczego? W końcu doszedłem do wniosku, że Andulka jednak istnieje. Istnieje, tylko dziś nie pojawiła się na zajęciach. Co wcale nie zmienia moich zamiarów. Będę czekał. Minął kolejny dzień, potem następny, wreszcie cały tydzień. Andulka nie przychodziła. Życie w grupie toczyło się jak dawniej. A ja prawie zapomniałem o swoim postanowieniu.