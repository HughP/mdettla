Zamknąłem oczy, ale było już za późno. Dzień na dobre wdarł się w moją głowę. Wystarczył ułamek sekundy, kiedy nieopatrznie i nieświadomie uniosłem powieki. No cóż. Niech i tak będzie. Usiadłem na łóżku. Parę sekund włożyłem w pielęgnowanie przekonania, w którym to fakt mego przebudzenia jest połączony nierozerwalną nicią celowości z pragnieniem świata, abym się ocknął. Starałem się uczynić to w taki sposób, jakbym nie wiedział o jego prawdziwości. Proces przywracania mnie rzeczywistości zajął pewien czas. Czas ten był tak doskonale przeciągły i leniwy, że spowodował w mojej głowie porównanie go do zegara dziejów. Krótka wskazówka majestatycznie i niewzruszenie ściera wszystko co spotka w swym biegu wokół sensu.
