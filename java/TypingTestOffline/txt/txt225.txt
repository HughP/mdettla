Wśród takich rozważań nasza planeta jednak nadal jest pośrodku. Nie jest niebem, nie jest piekłem. Jest obojętna niczym tłum co dzień wypływający na ulice. Obojętność tłumu przeistacza się w brutalność. A jeśliby Ziemię nazwać niebem? Ludziom żyłoby się znacznie łatwiej. Julia, nie wiem, czy kłamała, ale nie miała racji. Czy niebo na Ziemi potwierdziłoby istnienie Boga? Po co komu Bóg, po co ideał nieba, skoro to materialne nie tylko można dotknąć, ale i stało się atrakcją turystyczną? Myśląc o takich rzeczach, zapominam, że te myśli należą do niego, a ja jestem jedynie literami, które teraz czytacie. Istnieję tylko po to, by przedstawić jego pomysły, a świat dookoła mnie jest losową częścią rzeczywistości otaczającej mego stwórcę.
