Teraz już nic nie mogą jej zrobić. Od nikogo nie zależy. Nikogo się nie boi. Postanowiła zacząć od Kaśki, bo pani z przedszkola dawno już nie żyje. Ale Kaśka żyje i niczego się nie spodziewa. Blucha czeka na nią w niedzielę, w południe, kiedy Kaśka wraca z mężem ze spaceru. Jest, idzie. I choć Kaśka bardzo się przez ostatnie czterdzieści lat zmieniła, Blucha od razu ją poznaje. Po raz pierwszy patrzy jej prosto w oczy. Odważnie, wręcz bezczelnie. Ale Kaśka wymija Bluchę, potrąca nawet i idzie dalej. Blucha odwraca się i próbuje krzyknąć. Próbuje i nie może. Z jej ust nie pada nawet bezsilny pisk. Kaśka znika w koszmarnym domu ozdobionym kolorowymi szkiełkami. A Blucha stoi na środku ścieżki, bezradna i przerażona.