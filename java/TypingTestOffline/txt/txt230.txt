Kot, o którego szedł spór, nie był zwykłym kotem. Nie został przywieziony na Venonę przez kolonizatorów. Wprowadzanie w ekosystem nowo odkrytych planet ziemskich roślin i zwierząt było surowo zakazane, ale nie o to chodziło. Kot był miejscowy i do złudzenia przypominał ocelota. Więcej - on był ocelotem, bardzo pięknym okazem. Przyplątał się kilka dni temu; stał rano pod progiem stacji jak podrzucony kociak i z miejsca przywiązał się do ludzi, a zwłaszcza do Janine, równie zaskoczonej, co uradowanej tym faktem. Janine miała kiedyś ocelota, ale z ogromnym żalem musiała oddać ukochane zwierzę po przyjęciu kontraktu na loty kolonizacyjne. Omal z nich nie zrezygnowała z tego powodu. Znaleziony na Venonie kot to nie mógł być co prawda Ches, ale...