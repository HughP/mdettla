Lamtar wspiął się na drugie piętro zamku, gdzie zajmował kilka pokoi i przystanął pod drzwiami. Czekała go krótka noc, a po niej kolejny dzień pracy. Starał się przekonać w Spelunie Księcia, że policja wymaga pewnych zmian, a w związku z tym większych ilości pieniędzy. Ale Książę twierdził, że po pierwsze żadnych pieniędzy nie da, a po drugie, że wcale nie jest Księciem, tylko duchem błędnego rycerza. Po godzinie Lamtar zrezygnował. Zresztą, im dłużej Książę twierdził, że jest duchem, tym bardziej w to wierzył. Szczególnie, że tym więcej przy tym pił. Skończyło się na tym, że próbował przeniknąć przez ścianę. Najzabawniejsze było to, że prawie mu się udało. Lamtar nacisnął klamkę i wszedł do pokoju. Wygrzebał z kieszeni zapałki, zaświecił jedną i znalazł kontakt.