Znów wydało mi się, że powinna wyprowadzić mnie na drogę do R. Mrok gęstniał, mgła kłębiła się, wypełniając wszystkie zagłębienia terenu i stwarzając wrażenie, że w każdym prześwicie między drzewami otwiera się wejście do nieogarnionego labiryntu. Nie potrzebowałem zbyt wiele czasu, aby uprzytomnić sobie, że dokumentnie nie wiem gdzie jestem i mogę jedynie iść przed siebie, trzymając się ściśle drogi, na której jestem. Pocieszające było jedynie, że droga sprawiała wrażenie dość solidnej jak na ten rejon i w związku z tym musiała mnie w końcu doprowadzić do jakiejś miejscowości, w której znajdę telefon albo złapię sygnał sieci komórkowej. Mogłem sobie doskonale wyobrazić, co możesz mieć do powiedzenia w tej sprawie już w tej chwili, i co powiesz mi, jeśli nie dotrę przez następne dwie godziny.