Nad drzwiami kołysała się zapalona latarnia z żółtym pełgającym płomykiem, oświetlającym słabym blaskiem tarczę umieszczonego również nad drzwiami zegara. Na tarczy namalowanych było mnóstwo dziwnych, kolorowych symboli. Pchnąłem stare okute drzwi, zaskrzypiały przeciągle. Wszedłem do środka. Owionął mnie zapach starego drewna. W ciemnym korytarzu trudno było cokolwiek zobaczyć, ale po chwili wzrok przyzwyczaił się i z półmroku wyłonił się wysoki stojący zegar, pękata szafa, jakieś krzesła. Zrobiłem jeden krok do przodu, zegar nagle zachrobotał, coś w nim okropnie trzasnęło, zaczął wybijać godzinę. Po każdym uderzeniu zatrzymywał się, jakby nie był pewien, czy ma ochotę dzwonić dalej. W końcu korytarza otworzyły się drzwi i ukazała się w nich masywna męska sylwetka.