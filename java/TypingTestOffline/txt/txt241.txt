Skrzypnęły drzwi i w sali pojawił się gospodarz. Postawił przede mną tacę, po czym skierował się do stojącego w ciemnym narożniku sali zegara, otworzył drzwiczki i zaczął manipulować przy wskazówkach. Zegar wydawał okropne chroboty, jakby usiłował wyrazić swój protest przeciw takiemu traktowaniu. Rzuciłem się na jedzenie. Ku mojemu zaskoczeniu, kolacja przyniesiona przez mrukliwego i niechętnego gospodarza była obfita i smaczna. Parująca, pachnąca jajecznica, kromki ciemnego chleba obłożonego wędliną i żółtym serem, kilka kawałków grubego, drożdżowego placka z kruszonką, szklany dzbanek z mocną, gorącą herbatą. Jajecznica była przepyszna, z kawałkami dobrze spieczonego boczku i cebulką. Jadłem w milczeniu i łapczywie. Było ciebie jakby coraz mniej, ale nie zwracałem na to uwagi.
