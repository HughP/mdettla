Wreszcie skończyłem, starannie wytarłem usta serwetką, rozparłem się wygodnie na dużym krześle. Płonący na kominku ogień rzucał różowy blask na salę, byłaś w tym blasku jakaś przezroczysta, twoje oczy straciły zielony kolor. Nagle zegar w kącie sali zaczął bić, wydając przy tym chrobotliwe dźwięki, po chwili przyłączył się do niego zegar z korytarza. Gdzieś z góry rozległy się dźwięki kurantów. Nie odpowiedziałaś, kiedy zwróciłem się znów do ciebie, stwierdziłem, że zniknęłaś, a przy stole pozostał po tobie tylko jakiś mglisty cień. Zacząłem rozglądać się za tobą, nie słyszałem, abyś gdzieś wychodziła, ale mogłem nie słyszeć, słuch jest najbardziej zawodnym z moich zmysłów.
