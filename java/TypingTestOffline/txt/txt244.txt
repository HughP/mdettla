Odtrącając na bok gospodarza, wpadłem do środka, sala była pusta. Zakręciło mi się nagle w głowie, nie mogłem opanować słabości, opadłem na najbliższe krzesło. Wszystko wirowało mi przed oczami, stoły, kominek, rosła sylwetka w drzwiach, jacyś ludzie jakby znajomi. Słyszałem narastające, coraz głośniejsze i wszechogarniające bicie zegarów. Nie wiem jak długo to trwało. Ocknąłem się z czołem wspartym na zaplecionych rękach. W zaciśniętych kurczowo palcach trzymałem telefon komórkowy. Uświadomiłem sobie, że czuję dotknięcie dłoni, łagodnie gładzącej mnie po włosach. Podniosłem oczy i znów zakręciło mi się w głowie. Ujrzałem Ewę, ubraną w kraciastą koszulę, z włosami zaplecionymi w warkoczyki, patrzącą na mnie fiołkowymi oczami.
