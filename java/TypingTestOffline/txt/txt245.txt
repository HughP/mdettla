Obudziło mnie uczucie przenikliwego zimna. Sięgnąłem po kołdrę, ale nie mogłem jej w żaden sposób namacać. Czułem tylko szorstki, nieprzyjemny w dotyku materac. Było zupełnie ciemno, słychać było jakieś stuki, szurania. Natrafiłem ręką na koszulę i naciągnąłem ją na siebie. Była zimna i nieprzyjemnie wilgotna. Trzęsąc się z zimna macałem dalej, lokalizując kolejne części garderoby. Wzrok powoli przyzwyczajał mi się do ciemności, zacząłem dostrzegać ściany, małe okno, zarys stołu pod oknem. Przytomniałem, stopniowo przypominałem sobie szczegóły wieczoru, w końcu przypomniałem sobie również, gdzie jestem. Przypomniałem sobie, ale nic nie rozumiałem, nic się nie zgadzało z moimi wspomnieniami. Przede wszystkim byłem sam, sam w zimnym, obskurnym pomieszczeniu, gdzieś zniknęłaś ty i przytulny pokoik.