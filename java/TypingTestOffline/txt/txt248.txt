Zgasiłem latarkę. W ciemności widać było delikatny blask sączący się z uchylonych drzwi wejściowych. Wybiegłem na dwór. Noc była czysta, klarowna. Nie było nawet śladu mgły. Duży, okrągły księżyc zalewał srebrnym blaskiem dom i las. Ostre powietrze wdzierające mi się do płuc uświadomiło mi, że na dworze jest parę stopni mrozu. Ziemia pokryta była szronem, na liściach osadziły się gęsto białe igiełki. Chwilę stałem, zauroczony tym widokiem, a kiedy odwróciłem się, aby wejść do środka, zobaczyłem jak stoicie obie w otwartych drzwiach, ubrane w zwiewne koszule, uśmiechnięte, objęte, dotykając się policzkami. Runąłem w stronę drzwi, ale przeleciałem na przestrzał przez wasze ciała, upadając twarzą na podłogę.