No i wóda, ma się rozumieć. No, ale wóda to nie papierochy. To zupełnie coś innego. Od tego jeszcze nikt nie umarł na raka. Nie ma w tej kwestii wystarczająco przekonywujących dowodów, tak jak w przypadku papierochów. Wiem, bo czytam badania. Muszę czytać badania, żeby nie pisać zupełnych pierdół w tekstach reklamowych. Można za to beknąć. Znany jest przypadek firmy kurierskiej, która kazała napisać copy writerowi z obsługującej ją agencji reklamowej, że jest lepsza od innych. Znalazł się jednak jakiś cholernie dociekliwy cwaniaczek z jakiejś małej zawszonej konkurencyjnej firemki i złożył pozew do sądu o odszkodowanie za kłamliwą reklamę, która zabiera mu klientów. I co? Wygrał. Bo nie można być lepszym w ogóle. Można być lepszym w czymś konkretnym.
