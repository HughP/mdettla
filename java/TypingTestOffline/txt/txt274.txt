Jak traktuję słowa? Jak alfons! Sprzedaję je każdemu, kto gotów jest zapłacić za nie odpowiednią cenę. Cena zależy od tego, co ten ktoś będzie później robił z tymi słowami. Najdroższe są te słowa, które będą wystawiane na pokaz publiczny w całym kraju, we wszystkich mediach. To znaczy w prasie, w radiu, w telewizji i na ulicach. Cena zależy też od portfela tego, kto kupuje. Bogatsi muszą płacić więcej. I to jest w porządku. Oni zarabiają na tych słowach kupę szmalu. No chwileczkę. To przecież nie są byle jakie słowa. To one każą robić ludziom wszystkie te rzeczy, na których zarabiają ci, co te słowa ode mnie kupili. Ludzie pod wpływem moich słów robią rzeczy, których bez tych słów nie robiliby. A na pewno nie w takim stopniu i nie w tym czasie.
