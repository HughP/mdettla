To nie są byle jakie słowa, bo nikt by ich nie kupił. Te słowa są silniejsze niż wola tych, którzy je czytają albo słyszą. I o to chodzi tym, którzy mi za nie płacą. Robię ze słowami naprawdę paskudne rzeczy. I muszę przyznać - kocham to. Stawiam obok siebie takie słowa, które nigdy obok siebie nie stały i może nawet nie powinny stać. Ale jeśli ktoś chce za to płacić? Są tacy, którzy wręcz domagają się takich zestawień słów, których wcześniej nie było, a nawet nie powinno być, ponieważ są przekonani, że to właśnie one, te zestawienia, których nie powinno być, najsilniej działają na ludzi. Czasem tak jest. Nie zawsze, ale czasem tak. Za pieniądze mogę postawić obok siebie każde słowa. Przyznaję. Miewam wyrzuty sumienia. No jak to? Przecież słowo jest święte!
