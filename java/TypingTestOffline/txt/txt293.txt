Większość szukała go w okolicach Finlandii. Mógł to być jedynie przypadek, że w sondażu wzięli udział tylko najgorsi studenci, bo ci lepsi zajęci byli w tym czasie zdobywaniem gruntownej wiedzy, być może właśnie na temat kraju, o którym nie mieli pojęcia ich koledzy. Ale ja nie wierzę w przypadki. Czy bardzo was zdziwi, że nie przestaliśmy uważać się za pępek świata, kiedy poznaliśmy z gazet wyniki sondażu? Ale kogo ja pytam? Przecież nie dziwi was i to, że w dobrym tonie jest u nas nienawidzić. A nienawidzimy wszystkich. Nienawidzimy Żydów, szkopów, w tym mojego dziadka. Nienawidzimy ruskich, czarnuchów i żółtków. Tyle mogę przypomnieć sobie na raz. Aha! Nienawidzimy jeszcze masonów, komunistów i faszystów, punków i chorych na AIDS. Nie, sorki, chorym na AIDS współczujemy.
