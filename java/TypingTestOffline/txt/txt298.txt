Byłem wyluzowany. W czasach, kiedy mogłem wyjechać reklama nazywała się jeszcze propagandą i wszyscy copywriterzy, którzy wtedy nie byli jeszcze copywriterami, wmawiali mi, że nie powinienem wyjeżdżać. Ich słowa były silniejsze niż moja wola. Piszę teksty reklam. I nie wstydzę się, że to lubię. Widuję je w gazetach. Widuję je w telewizorze. Słyszę je w radiu. Czasem słyszę, jak ludzie powtarzają je w autobusie, niby jakieś magiczne zaklęcia albo szyfr stowarzyszenia wtajemniczonych. Ale tak nie jest. Nie ma żadnego stowarzyszenia wtajemniczonych. Gdyby było, nie miałbym co robić na tej planecie. To ja was w tej chwili wtajemniczam. Ale bez obawy, nie oznacza to, że zostanę bez pracy.
