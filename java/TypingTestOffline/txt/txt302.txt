Bronił granic swojego kraju, który później stał się moim krajem, przed sowietami i przed rodakami, którzy dogadali się z sowietami. Robił to w innym mundurze niż należało i babcia miała przez to duże kłopoty po wojnie, bo wygrali sowieci i dowiedzieli się, co dziadek chciał im zrobić. Miał wtedy dwadzieścia lat. Zostawił babcię i mojego ojca. Mój ojciec nazywał się już Artur Wiktor Rosa. Zginął w Stoczni Gdańskiej podczas strajków. Bronił swojego kraju przed sowietami i przed rodakami, którzy dogadali się z sowietami. Robił to, czego nie należało robić w tym czasie i mama miała potem przez to duże kłopoty, bo wygrali rodacy, którzy dogadali się z sowietami i dowiedzieli się, co mój ojciec chciał im zrobić. Miał wtedy trzydzieści lat. Zostawił mamę i mnie.