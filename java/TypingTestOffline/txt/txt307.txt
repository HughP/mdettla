Matthew Vaughn, mało znany reżyser, mający jak dotąd na swym koncie tylko jeden film, postanowił zekranizować powieść znanego pisarza fantasty, Neila Gaimana. Pierwowzór literacki był nowoczesną baśnią zawierającą kilka oryginalnych pomysłów, w której akcenty humorystyczne i drastyczne tworzyły zgrabną, choć nie zachwycającą, układankę. Z kart książki na srebrny ekran wiodły zatem dwie drogi. Vaughn mógł nakręcić film pogodny, choć nie przesłodzony, lub rozbudować mroczny klimat powieści. Reżyser zdecydował się na pierwszy ze sposobów.
Film w dużej mierze oddaje treść książki - jest fantastyczną opowiastką z prostą, ale nie prostacką fabułą, która czerpiąc obficie z doskonale znanej mitologii przestawia zarazem jej elementy i wprowadza sporo świeżości do oklepanego tematu. Dzieło Vaughna zachowuje poza tym pewien wyraźny dystans do przygodowego rozmachu charakterystycznego dla wysokobudżetowych produkcji fantasy. Co prawda sporo się tu dzieje i żwawa akcja nie pozwala narzekać na nudę, ale jednocześnie esencją "Gwiezdnego pyłu" są nie przedstawiane wydarzenia, lecz uczestniczące w nich postacie.
