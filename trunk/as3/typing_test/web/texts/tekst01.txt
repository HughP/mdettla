Chętnie by miał jedną z nich. Ale nie było warto. Były tak ładnie szablonowe. Podobał mu się ten szablon. Był podniecający. Ale Krebs nie miał ochoty przechodzić przez to całe gadanie. Nie miał dość silnej ochoty na dziewczynę. Mimo to lubił na nie patrzeć. Tylko że nie było warto. Szczególnie teraz, kiedy wszystko zaczynało się znowu dobrze układać. Siedział na ganku i czytał książkę o wojnie. Była to praca historyczna i czytał o wszystkich walkach, w których brał udział. Uważał, że to najciekawsza lektura, jaką dotąd miał. Żałował, że nie ma tam więcej map. Z przyjemnością zapatrywał się na przeczytanie wszystkich naprawdę dobrych prac historycznych, kiedy ukażą się z dobrymi, szczegółowymi mapami. Teraz naprawdę dowiadywał się czegoś o wojnie. W swoim czasie był dobrym żołnierzem. A to było ważne.