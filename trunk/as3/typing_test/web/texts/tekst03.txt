Minął nas duży samochód jadący bardzo szybko i płachta błotnistej wody chlusnęła na naszą chłodnicę i przednią szybę. Automatyczne wycieraczki zaczęły poruszać się tam i z powrotem, rozprowadzając jej warstwę na szybie. Zatrzymaliśmy się w Sestri na obiad. Restauracja nie była ogrzewana i siedzieliśmy w paltach i kapeluszach. Przez okno widzieliśmy nasz wóz. Był pokryty błotem i stał przy jakichś łodziach, które wciągnięto na brzeg poza zasięg fal. W restauracji widziało się parę własnego oddechu. Pasta asciutta była dobra; wino miało posmak ałunu i dolaliśmy do niego wody. Później kelner przyniósł befsztyki z przysmażanymi kartoflami.