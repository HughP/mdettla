Doktor powiedział mi, że żona majora, która była bardzo młoda i z którą ożenił się dopiero wtedy, gdy jako inwalida został ostatecznie wyeliminowany z wojny, umarła na zapalenie płuc. Chorowała tylko kilka dni. Nikt się nie spodziewał, że umrze. Major przez trzy dni nie przychodził do szpitala. Potem zjawił się o zwykłej godzinie, z czarną opaską na rękawie munduru. Kiedy wrócił, na ścianach wisiały duże oprawione fotografie przedstawiające wszelkie rodzaje ran przed i po leczeniu za pomocą aparatów. Przed tym aparatem, którego używał major, były trzy fotografie kompletnie wyleczonych rąk, takich jak jego ręka. Nie wiem, skąd doktor je wziął. Zawsze słyszałem, że my pierwsi używaliśmy tych aparatów. Fotografie nie zrobiły większego wrażenia na majorze, bo tylko spoglądał przez okno.