Paryż jest miastem stworzonym dla spacerów. Podczas którejś z naszych nocnych przechadzek - wcześniej wkręciliśmy na studencką zabawę w Akademii Sztuk Pięknych - zabrałem Gesę, żeby pokazać jej Hale. Zaledwie o kilka minut od Luwru zapuściliśmy się w wąskie uliczki, zasłane liśćmi kapusty i odpadkami wszelkiego rodzaju jarzyn. Widząc niewielkie na pozór, stłoczone stragany, sklepy i magazyny, trudno było uwierzyć, że stąd rozprowadza się niemal całą żywność dla Paryża i północnej Francji. Kierowca, który dotrze nocą w głąb Hal, może uważać się za szczęściarza, jeśli przed świtem uda mu się wydostać z labiryntu ciężarówek wiozących wszelkiego rodzaju bogactwa: od połci wołowiny do homarów i kręgów żółtego sera.