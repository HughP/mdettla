Gdy Tonbridge ujął za rumpel i spojrzał w jego kierunku chcąc wziąć właściwy kurs, rozległ się ponad wodą zgrzyt rozdzieranej stali i statek zaczął się pogrążać. Tonbridge patrzył, wstrząśnięty do głębi grozą i lękiem. Nigdy nie widział czegoś podobnego, nigdy nie powierzono mu jeszcze takiego zadania. Niełatwo będzie je spełnić jak należy. Wystarczyło, że odeszli od "Compass Rose" w sam środek ciemności, że widzieli, jak ich okręt rozpływa się w mroku, że konwój także znikł w oddali, oni zaś byli sami w maleńkiej łodzi pod niebem pełnym gwiazd, pośród wielkiego, nieprzyjaznego oceanu. Ale to, na co musieli patrzeć teraz, podobne było raczej do zmory sennej niż do jawy: storpedowany statek zanurzał się w ich oczach, ludzie, miotając się w wodzie, krzyczeli rozpaczliwie, duszący zapach ropy niósł się ciężką falą w powietrzu.