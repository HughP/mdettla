Potworny zgiełk skłębiony nad konwojem osiągnął punkt kulminacyjny w chwili, gdy samolot zrzucił dwie bomby na czoło środkowej kolumny: jedna upadła w morze, wzbijając ogromny, pierzasty słup wody, połyskujący w poświecie księżyca; druga trafiła w cel. Trzasnęła z metalicznym szczękiem w statek, którego nie mogli dojrzeć i którego na pewno już nigdy nie zobaczą. Bo zaraz po pierwszym wybuchu rozległ się drugi. Potężna pomarańczowa łuna oświetliła widmowym blaskiem konwój i całe niebo nad konwojem. Pod takim ciosem każdy statek, obojętne - mały czy duży, musiał natychmiast rozlecieć się w drzazgi. Wyrzucone w powietrze szczątki statku z pluskiem spadały znów do morza w promieniu pół mili od miejsca eksplozji.