Otóż pisarz to w gruncie rzeczy świnia. Ostatni cham. Nie, to zbyt łagodne określenia. To kat. Morderca. Spójrzcie - tworzy światy, zapala słońca, ziszcza ludzi - zupełnie jak Pan Bóg. Tylko, że on je potem niszczy. Pomyślcie, ile książek nie powstało dla jednego opowiadania, ileż dzieł zostało zamordowanych w zarodku, by mogło powstać jedno. To już znamy, gdzieś zapewne słyszeliśmy. Ale to nie jest jeszcze najgorsze. Można to złożyć na karby poświęcenia, musi zginąć jeden, by mógł żyć inny, nie ma tutaj mowy o żadnej niehumanitarności. Lecz czy nie pomyśleliście nigdy, że pisarz może sobie tworzyć światy dla samej zabawy i potem je sobie obserwować, aż sczezną - z jego winy.