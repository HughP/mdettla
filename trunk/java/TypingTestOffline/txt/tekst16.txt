Uciekał już mniej więcej dwie godziny. Zaczynało mu brakować oddechu. Podczas biegu zastanawiał się, jak go znaleźli. Już wcześniej ukrył się poza miastem, gdyż przewidział, że może zostać zdradzony. Teraz gonili go jego dawni przyjaciele. Chcieli go zabić. Wszystko było dobrze do czasu, gdy w laboratorium opracowano nowy model cyborga, który był lepszym wojownikiem niż ludzie. Po tym wszystkim stał się on niepotrzebny. A ponieważ za dużo wiedział, chciano go zlikwidować. Trzy wysłane za nim roboty wpadły na trop dopiero dwie godziny temu. Od tego czasu zaczął się szaleńczy wyścig człowieka z maszynami. Przystanął i obejrzał się za siebie. Za nim rozciągała się pusta ulica. Ogólną ciemność rozjaśniały postawione tu i ówdzie latarnie. Wziął głębszy oddech i pobiegł dalej, ale po kilku minutach zatrzymał się ponownie. Zadecydował, że najwyższy czas przejść do ofensywy.