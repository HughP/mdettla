Cała robota zajęła dwadzieścia cztery godziny. Po wielu próbach udało im się porobić knoty z włókien roślinnych, które umoczone w roztopionej stearynie, utworzyły świece; brakło im tylko wybielania i politury. Wprawdzie nie dorównywały one świecom, których knoty nasycone są kwasem borny, spalają się w miarę topienia stearyny i dlatego nie potrzebują obcinania, ale Cyrus Smith zrobił dobre szczypce i świece te bardzo były użyteczne podczas długich wieczorów.
Przez cały ten miesiąc pracowali gorliwie w nowym mieszkaniu. Stolarskiej roboty nie zabrakło, a oprócz tego udoskonalano i uzupełniano narzędzia.
Mogli już zrobić sobie nożyczki i poobcinać włosy, spadające prawie na ramiona. Nab i Harbert nie mieli zarostu, lecz towarzysze ich wyglądali okropnie, więc teraz mogli przynajmniej skrócić brody, wąsy i faworyty.