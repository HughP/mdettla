Wśród uśmiechów, poklepywań i gratulacji, czuł, że jeszcze jest coś wart, on i jego ambicja. Pojawiające się od czasu do czasu na horyzoncie widmo Padwy stawało się coraz bardziej zwiewne i wyblakłe. Stosunki z Dropakiem były zimne, lecz poprawne. Żaden nie ryzykował ostatecznej rozgrywki. Nie stwarzało to najlepszej atmosfery nawet tu, w Tokio, ale na szczęście gorączka przedstartowa zepchnęła wszystko na dalszy plan.
Uspokoiwszy się nieco poszedł do mikroskopijnej łazienki, wziął tusz, po czym ułożył się na kozetce i momentalnie zapadł w sen.
Ranek przyniósł wyjaśnienie wczorajszych niepokojów. Okazało się, że przeżył pierwsze w życiu trzęsienie ziemi. Nie było to silne, gazety poświęcały mu zaledwie kilkuwierszowe wzmianki.