Tu już zaczynają się problemy. Co prawda system ten daje jeszcze szansę w repasażach, ale przecież wiadomo, że jeżeli nie wyeliminuje swych rywali, to sam odpadnie. Żona jest pierwszy raz z nim na mistrzostwach świata i od rana nie opuszcza hali. Trochę to przeszkadza, ale z drugiej strony...
Do rundy ósemkowej wchodzi bez problemu. Dawno już mu się tak dobrze nie walczyło. Jakby znikły gdzieś kłopoty i zmory, zwłaszcza jedna z nich. Jakby nie spędził setek godzin na treningach, jakby nie było tych trudnych momentów, kiedy się ma wszystkiego dość, chce się rzucić z rozmachem, aż zajęczy, szablę i maskę i pójść gdzieś przed siebie.