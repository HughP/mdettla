Mógł zejść na dół i spać w swej kabinie bez przerwy aż do rana. Nigdy jednak z tego nie korzystał, chyba na samym początku i na końcu rejsu, kiedy płynęli po wodach spokojnych i bezpiecznych. Już w samym fakcie układania się do snu poniżej linii wodnej było coś, co dręczyło jego wyobraźnię. Zdawało mu się zupełnie wykluczone, aby w ciągu tej nocy torpeda mogła nie trafić w korwetę. A jeśli trafi, to wedrze się na pewno aż tu, do jego kabiny... W bezsenne noce na otwartym bezkresnym Atlantyku wracały koszmarne myśli. Okręt stale kołysał się i stękał, a woda przepływała o kilka cali od jego posłania. Pocił się z lęku, wpatrywał się w gródź i w nity, które trzymały razem cienkie blachy poszycia. Tylko to poszycie dzieliło go od ciemnej wody.