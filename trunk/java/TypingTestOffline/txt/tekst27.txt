Lockhart wyciągnął los, że zostanie jako dyżurny oficer na okręcie. Jego kolej na urlop miała przyjść następnym razem. Nie uważał się wcale za skrzywdzonego. Ostatnio dostał awans na porucznika. Dodatkowy złocisty pasek błyszczał na rękawie, potęgując poczucie odpowiedzialności. Poza tym mógł zażyć odpoczynku, jakiego potrzebował. Wolne chwile spędzał na urlopie - czytał i słuchał radia, rozplątywał skomplikowany węzeł ostatnich miesięcy. Na "Compass Rose" wygaszono kotły, wentylatory nie działały, było chłodno i cicho. Dziwne wrażenie sprawiała korweta, przedtem zawsze aktywna i ruchliwa, a teraz zawieszona w mgławicy lenistwa, jak on sam. Miał bardzo mało do roboty, a już zupełnie nic takiego, co wymagałoby skupienia. Po śniadaniu robił przegląd załogi i zapowiadał Phillipsowi, co trzeba w tym dniu sprzątnąć i co pomalować.