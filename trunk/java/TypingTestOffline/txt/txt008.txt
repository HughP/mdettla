W polu widzenia rozwinął się systemowy display. Płonący na pierwszym planie sygnał żółtego alarmu przesłaniał kolorowe diagramy stanu statku. Franz potwierdził kontynuację procedury automatycznej: miał teraz chwilę, aby się zebrać. Umył się, z pojemnika pod koją wyciągnął ciężki, szary kombinezon z autonomicznym zasilaniem. Procedura wymagała gotowości do działań we wszystkich możliwych środowiskach. Z żalem za lekkimi bioszczelnymi strojami, jakich do tej pory używali, nawigator zapiął zatrzaski kombinezonu.