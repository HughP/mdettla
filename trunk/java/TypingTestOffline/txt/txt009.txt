Sprytny materiał uszczelki zamknął szwy. Na szczęście rękawice i hełm mógł przywiesić do plecaka, procedura wymagała włożenia ich tylko przy groźbie przebicia. Dopiął plastikowe skorupy butów, okręcił się dookoła, podskoczył. Oporządzenie dzwoniło, plecak systemu życia obciążał boleśnie barkowe poduszki. Franz przeszedł do kokpitu, zamknęła się za nim hermetycznie pancerna gródź. Do końca alarmu miał być odcięty od statkowej kuchni, czyli także od porządnej kawy. Syntezator w kabinie nawigacyjnej dobrej kawy zrobić nie umiał.