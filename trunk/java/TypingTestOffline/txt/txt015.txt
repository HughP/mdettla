W przeciwieństwie do młodszego kolegi odczuwał emocje zupełnie innego rodzaju. Doświadczenie tysięcy godzin wylatanych na patrolach dawało mu bardzo ponurą wiedzę o szansach na stuprocentowo pomyślną akcję ratunkową w przestrzeni. Mitchellowi nie tylko brakowało tej wiedzy, ale dodatkowo głowę miał wypełnioną historiami o bohaterskich załogach patroli ratujących dziesiątki oczekujących na pomoc statków. Starszy pilot Maksym Rogov miał za sobą pięć akcji ratunkowych - wymagały od niego nie tylko decyzji, po których nadal kłuły go wątpliwości, ale też kosztowały życie poprzedniego nawigatora. Dlatego - wbrew temu, co mogłyby sugerować stopień, doświadczenie i opinie przełożonych - zwyczajnie się bał.
