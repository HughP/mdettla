Tak się akurat zdarzyło, że okres, kiedy powstawało polskie określenie dla znaku "at", zbiegł się z szeroko komentowanymi działaniami podejmowanymi w celu "ochrony języka polskiego", zakończonymi uchwaleniem słynnej już ustawy, która - jak bezlitośnie dowiodła praktyka - pozostała martwym przepisem. Tygodnik "Polityka" ogłosił wówczas bardzo ciekawy konkurs na spolszczenia powszechnie używanych wyrazów, głównie angielskich. Nadesłane odpowiedzi pokazały niesamowite możliwości i bogactwo tkwiące w języku polskim, jednak należy wziąć pod uwagę, że były to najciekawsze propozycje spośród wielu tysięcy nadesłanych.