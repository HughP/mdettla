Później wydało się dziwne, że Franza nie obudził sygnał alarmu. Obudziły go serwa przesuwające czaszkę Wilhelma na przód lądownika. Charakterystyczny, wysoki pogłos elektrycznych silników wyrwał nawigatora z niespokojnego snu, ze snu, w którym rozmawiał ze sobą samym, ale tym, który pozostał na Ziemi. Głuche szczęknięcie przeciwprzeciążeniowych rygli ostatecznie rozwiało senną marę. Rozespany Franz rozpoznał ten odgłos. To hardware sztucznej inteligencji był blokowany w kokpicie lądownika. Przygotowanie do startu awaryjnego. Nawigator usiadł na koi, przetarł oczy i położył rękę na złączu u wezgłowia.