Odwiedziłem ostatnio znajomego w sąsiednim wymiarze. Miałem zamiar wpaść tam na kilka dni, lecz wizyta się trochę przeciągnęła. Niestety znajomego nie zobaczyłem, ale zacznę opowiadać po kolei. Otóż przyjaciel mój jest naukowcem. Matematykiem z wykształcenia i programistą z zamiłowania. Jego hobby to informacja. Pracuje a raczej pracował nad dowodem, iż informacja ma masę. W przeciwieństwie do swych kolegów, podszedł jednak do problemu w inny sposób. Zamiast zapełniać wielkie ilości nośników danymi, zaczął opracowywać wydajne metody kompresji tychże danych, wychodząc ze słusznego porównania, że jeden kilogram powietrza zajmuje różne objętości przy różnym stopniu sprężenia, podobnie powinno być z informacją.