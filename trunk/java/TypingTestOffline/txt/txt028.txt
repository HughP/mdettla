Pierwszomajowy poranek przyniósł rozwiązanie problemów z brakującą dokumentacją konwentową, dzięki czemu każdy mógł się zapoznać z całością rysunku umieszczonego na plakietce, gdyż pełna jego wersja zdobiła okładkę informatora. Niektóre ze złośliwych interpretacji musiały zostać zrewidowane. Największą sensację wzbudziły jednak skrócone programy połączone z identyfikatorami, zaopatrzone w uroczy żółty sznurek pozwalający na zawieszenie książeczki na szyi uczestnika. Zapewne jedynie przez niedopatrzenie brakowało na nich prośby do znalazcy nosiciela o odprowadzenie zabłąkanego konwentowicza do WOKu.