Podejście naukowe nie jest wiarą. Jest to stosowanie pewnych zasad, których zbyt głęboka wiara może być jedynie wrogiem. Podejście naukowe zawiera w sobie, przynajmniej teoretycznie, mechanizmy kontrolne pozwalające na uniknięcie błędu. Teoretycznie, bo w praktyce, jak to w praktyce, bywa różnie, i dla tych wszystkich, którzy po przeczytaniu historii o szarlatanach i szarlatanerii chcieliby jakiegoś dowodu na to, że to co przeczytali jest obiektywne, oto kilka słów o naukowcach-oszustach. A właściwie o jednym. Będzie to również okazja, by pomówić nieco o nauce.