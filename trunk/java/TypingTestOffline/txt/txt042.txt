Odwrócił wzrok i szedł dalej. Po przebyciu kilkudziesięciu metrów skręcił w ulicę, na której mieszkał. Po chwili znajdował się już w bramie swojej starej, dwupiętrowej kamienicy. Przeszedł korytarz mijając drzwi do mieszkań i zaczął się wspinać po trzeszczących drewnianych schodach. Na półpiętrze, na wysokim parapecie siedział mały, może sześcioletni chłopiec, mieszkający pod czwórką. Wilgotnymi oczami wpatrywał się w świat za zakurzoną szybą. Światło słoneczne oświetlające jego twarz, pozwalało dostrzec na niej wyrzeźbione przez łzy misterne kaniony.