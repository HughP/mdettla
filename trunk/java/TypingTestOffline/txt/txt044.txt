Nie myśląc o tym dokąd idzie, minął dwa skrzyżowania i znajdował się już całkiem blisko Złotej. W pewnym momencie zauważył półleżącego na trawie mężczyznę. Jego dłonie kurczowo trzymające się szyjki zielonej butelki były zsiniałe, pięćdziesięcioletnia twarz trzydziestolatka pokryta tygodniowym zarostem okalała zamglone oczy, ubranie zaś było szare, brudne, pogniecione, gdzieniegdzie upstrzone plamami zakrzepłej krwi. Co chwila podnosił do ust butelkę i sączył czerwony płyn. Co dziwne, na jego twarzy nie rozkwitał wtedy wyraz zadowolenia, lecz grymas smutku i rozczarowania.