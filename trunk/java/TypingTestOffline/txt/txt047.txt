Jak co dzień wyszedł kilka minut po siedemnastej z budynku, w którym pracował i jak co dzień skierował swe kroki w stronę ulicy Złotej. Na jego dwudziestopięcioletniej twarzy malował się wyraz zmęczenia całodzienną harówką, a zarazem ulgi, że już ma ją za sobą. Od mieszkania dzieliło go kilkanaście ulic, lecz codziennie, po spędzeniu ośmiu godzin w betonowym klocku, decydował się na spacer. Żałował, że jego droga nie prowadzi przez jakiś piękny lasek, bo lubił ciepłe kołysanie drzew, świeży zapach trawy i barwny przepych leśnych łąk.