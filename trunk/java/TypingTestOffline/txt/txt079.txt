Mężczyzna podtrzymywał jeszcze przez chwilę kobietę. Jej twarz, wykrzywiona w przedśmiertelnym grymasie, zdawała się głośno wołać o pomoc. Na twarzy mężczyzny malował się wyraz zadowolenia. Zwolnił uścisk. Z boku kobiety pociekła ciemnobrunatna krew. Morderca wytarł długi nóż w połę swojego płaszcza. Ułożył ciało równo, wzdłuż ściany, naciągnął głęboko ciemny kaptur i odszedł. Uśmiech wciąż nie znikał z jego twarzy... Ogromna rozpacz targnęła aniołem, popchnęła go w dół ku dnu przepaści. Gniew zmusił go do wyciągnięcia świetlistego miecza. Skrzydła zatrzepotały i z ogromnym pędem poprowadziły anioła ku napastnikowi. Ból przeszywający ramię już się nie liczył, nie istniał...