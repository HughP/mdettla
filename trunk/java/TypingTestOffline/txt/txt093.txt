Obserwując te krople dochodzę do wniosku, że ich życie jest tak samo pełne niespodzianek jak życie każdego człowieka. Zdawałoby się, że one same wybierają kierunek, w którym chcą płynąć. To jednak są tylko pozory, zupełnie jak w ludzkim życiu. Możliwe, że część z nich chciałaby płynąć właśnie środkiem szyby. Możliwe, że chciałyby płynąć wspólnie właśnie z tą kroplą, z którą się połączyły. Wystarczy jednak jedna, mała nierówność na szybie, może jakiś przyczepiony, milimetrowych rozmiarów paproszek i ich drogi się rozchodzą. Nagle jedna z nich spływa całkiem po krawędzi. Płynie szybko, bez przerwy a druga płynie powoli i nierówno, jakby nie potrafiła się odnaleźć w tej nowej sytuacji.