Kończyła prawe ucho. Ale to był ten miesiąc, kiedy czegokolwiek by się nie dotknęła, myślała o kimś, o kim nie chciała. Wydawało jej się, że nie ma już na to siły, ale to było silniejsze od niej.
Kolorowała słoniowi nos, a w głowie układały jej się myśli o przestrzeniach, o dwóch ogromnych przestrzeniach czasu i odległości, które dzielą ją od mechanicznych, zwykłych, codziennych, przyjemnych pocałunków na powitanie. Od jego skóry i krótkiego spojrzenia dzielą ją dwie ogromne przestrzenie - przestrzeń czterech miesięcy wstecz i przestrzeń kilkuset metrów, które nawet jeśli pokona, zbliżając się do niego, coś zamknie się przed nią, zatrzaśnie się z hukiem między nimi, przestrzeń zamknie ją w sobie bezradną i wyczerpaną z tęsknoty, nie pozwoli na coś, co było tak naturalne i co miała na wyciągnięcie ręki.
