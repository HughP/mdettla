Po święcie Jaryły ustały deszcze i z nieba spłynął żar. W borze wiał ciepły wiatr. Nagrzane, wilgotne powietrze pachniało ziołami i żywicą. Długie, kreśniowe dni tętniły życiem, brzmiały dźwiękami godów. Wiosna dojrzała w bogactwie barw i kształtów. Rankiem niebo zapłonęło ognistą łuną. W lesie wiły się jeszcze mgły, ale wiatr rozgarniał tuman. Wydobywał z mlecznej zasłony obsypane świeżym listowiem leszczyny, przejrzyste kępy jasnych brzóz, splątane konary świerków i modrzewi. Pośród zielonej runi poszycia wiła się cienka nitka traktu. Droga wyłaniała się z lasu wśród jarzębin, lebiody i czarnego bzu. Prowadziła w dół, ku rzece. Z krzaków rosnących na skraju boru dobiegało głośne ćwierkanie.