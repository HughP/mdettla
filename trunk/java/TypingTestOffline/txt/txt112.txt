Zabłocone koziegłowskie uliczki pustoszały po targu. Ostatni kupcy ładowali wozy. Dzieciaki biegały z piskiem. Kradły, co się jeszcze dało. We wsi trzaskały zamykane okiennice. Od karczmy dobiegał huk. Dźwięki bębnów, piszczałek i gęśli splatały się z przekleństwami. Pod zamtuzem klął pijany drwal. Dyszlem walił kowala po łbie. Stajenni biegali jak poparzeni. Unikali fruwającego drąga i hałastry bez grosza. Przed furtę stodoły zajechali dwaj konni. Jeden na plecy narzucone miał niedźwiedzie futro. Jego kasztanowe włosy z nanizanymi paciorkami zasłaniały twarz o ostrych rysach i orlim nosie. Wiechcie pozlepianych wąsów opadały na brodę zarośniętą szczeciną. Drugi nosił szubę z wilczych skór sięgającą ud. Kubrak ściągnięty był grubym pasem ze srebrnymi guzami.