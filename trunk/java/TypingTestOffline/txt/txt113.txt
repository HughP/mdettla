Pośrodku sali fruwały kolorowe wstążki. Ponad głowami wirowały chustki i warkocze. Pisk podrzucanych panien wplatał się w jazgot kapeli. Dziewki podnosiły w pląsach giezła. Odsłaniały nogi i inne cuda. Strzygonia poczuł ciepło rozlewające się po ciele. Spojrzał na młodzika. W oczach Wirgo błyskały iskry. Ciężko było mu usiedzieć. Nogą wybijał rytm skocznego oberka. Pary wirowały w opętaniu. Sikorki wieszały się na szyjach chłopców. Szczególnie dokazywał jeden. Wszystkie były mu chętne. Wołały: Grabczyku to, Grabczyku tamto. Młodzik za każdym razem wracał do dziewki o długich, prostych, ryżych włosach. Ta zwinnością przyćmiewała inne. Śmiała się szczerze pokazując białe zęby. Miała piękną twarz o miękkich rysach i niewiarygodnie dużych, czarnych oczach.