Pomiędzy kamieniami paleniska płonął ogień. Pulsującym blaskiem oświetlał część przestronnej komnaty, skotłowane sylwetki wojów śpiących na kamiennej posadzce, pod dębowym stołem ustawionym pośrodku. Pomiędzy ciałami przechadzały się psy. Wybierały porozrzucane resztki jedzenia. Z mroku dochodziły pochrapywania i ciche jęki. Nagle płomień strzelił wyżej. Błysk odbił się od białych czaszek zwierzyny, zawieszonych na ścianach krytych barwnymi płótnami i wyprawionymi skórami. Zalśniły zimno ostrza mieczy, toporów i włóczni, żelazne umba owalnych tarczy. Porzucona broń walała się na podłodze. Na hakach wbitych w solidne drewniane słupy wspierające wysoki dach, wisiały kołczany pełne strzał i solidne połabskie łuki.