Mglisty poranek zapowiadał gorący dzień. Zanim wstało słońce, niebo utonęło w krwistej łunie. Z tumanu zaściełającego koziegłowskie ulice wyszedł smukły, barczysty mężczyzna. Zgarnął kasztanowe włosy odsłaniając pociągłą twarz o ostrych rysach, zeszpeconą bliznami od poparzeń. Pijani strażnicy nie przeszkodzili Strzygoni w opuszczeniu grodu. Najemnik nie czekał, aż Mamlicz zwoła pospolite ruszenie albo chłopi dokonają samosądu. Za wałami śmierdziało bagnisko. Rozpościerało się od niedalekiego lasu, po ciemne wody Gopła. Otaczało gród. Pośród topieli, między kwitnącymi kępami, świeciły zatknięte na palach czaszki ludzkie i zwierzęce. W lesie mężczyzna poczuł się bezpieczniej. Odetchnął rześkim, pachnącym powietrzem.