O tej porze, a była za minutę jedenasta, przejście nie było zatłoczone. Stuk jego podkutych obcasów niósł się daleko, niewytłumiony gwarem tłumu. Wyłapywał z zadowoleniem rozbiegane spojrzenia, szukające źródła tego dźwięku. Po raz pierwszy założył ubranie, którego kolejne elementy wyszukiwał i gromadził w ciągu kilku ostatnich lat. Od dziś miał się tak ubierać już zawsze, codziennie, bez względu na deszcz, śnieg, wiatr, głupi śmiech, złe spojrzenia i złe czyny. Brązowy, kowbojski kapelusz z podgiętymi skrzydłami ściągał spojrzenia. "A niech ściąga" myślał - teraz już się nie bał.