Daniel miał również uczucie, które po wezwaniu na badanie wykrywaczem kłamstw zamieniło się w pewność, że węszy dokoła niego Wydział Wewnętrzny. Nie dbał o to. Żył w stanie ciągłego napięcia, nieomal nie zdejmując okularów, których nie wyłączał nawet na czas snu, żeby nie przegapić zgłoszenia. Reagował na prawie wszystkie alarmy, z których większość była fałszywa. Ale też nie przegapił żadnego prawdziwego, chociaż okazja do strzału już się nie nadarzyła. Powoli, lecz skutecznie, wykańczał się psychicznie i fizycznie ciągłym czuwaniem. Zdawał sobie z tego sprawę, ale wiedział, że musi wytrzymać aż do skutku. To było jego jedyna szansa. Nieuchwytny "Ktoś" nie popełnił jeszcze żadnego błędu, a nikt nie jest nieomylny.