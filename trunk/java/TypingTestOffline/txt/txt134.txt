Daniel cała noc czytał dziennik Noaha i skończył go już po wschodzie słońca. Potem skrajnie zmęczony usnął na siedząco w fotelu, ciągle ubrany w służbowy garnitur. Przespał cały dzień. Wstał o zmierzchu, rozebrał się, wykąpał, ogolił, zjadł na kolację to co znalazł w lodówce, po czym poszedł do szafy z ubraniami. Wszystkie trzy służbowe komplety wisiały obok siebie na specjalnych wieszakach. Trzy pary służbowych butów stały poniżej, a na bocznej półce piętrzył się stos również służbowej bielizny i koszul. Na osobnej półce leżała broń ze wszystkimi akcesoriami i okulary. Od dwóch lat nie miał na sobie innego ubrania niż służbowe.