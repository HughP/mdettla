Zamknął szafę, która również była częścią wyposażenia i poszedł zajrzeć do prywatnej, kupionej wieki temu na starzyźnie. Po kwadransie przerzucania starych ubrań, znalazł całkiem niezłe jeansy, hawajską koszulę z szerokim kołnierzem, jasną, sportową marynarkę i parę lekko podniszczonych adidasów. Oglądał się w lustrze ze wszystkich stron i stwierdził, że chyba dobrze mu będzie z długimi włosami, więc postanowił je zapuścić. Potem jeszcze odnalazł swój stary zegarek, który na szczęście ciągle chodził. Zbliżała się północ.