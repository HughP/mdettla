Dzięki temu khorstowiec stał się podstawowym budulcem; niektórzy wyrabiali z jego segmentów także kubki czy pojemniki. Odkrycie tej rośliny znacznie przyspieszyło decyzję o przeniesieniu obozowiska z ciasnej leśnej polanki na położone wśród sawanny wzgórze. Teraz każdy, kto chciał, mógł wybudować sobie schronienie, zależnie od umiejętności i potrzeb. Wytyczono niewielkie, zbiegające się na placu przed szpitalem uliczki, wykopano dużą latrynę, w końcu otoczono całość zeribą z kolczastych krzewów. Ci, którzy nie potrafili budować, płacili za pomoc zwierzyną czy posiadanymi przedmiotami. Właśnie tak Jokana wszedł w posiadanie niewielkiej, ale silnej latarki, którą zawieszał u powały szałasu.