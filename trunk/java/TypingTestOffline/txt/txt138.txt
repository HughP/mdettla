Zbudował go razem z Marinem niedługo po tym, jak się poznali. Rychło się okazało, że doskonale uzupełniają się swoimi umiejętnościami: Marin był kiedyś mechanikiem, zaś Jokana pracował przy elektronicznych zabezpieczeniach mafii. Zdążyli uzyskać opinię ludzi, którzy razem są w stanie zmontować bądź naprawić niemal wszystko. Wieczór upłynął na intensywnej pracy. Marin złożył stołki, pobierając za nie załadowaną baterię do latarki i duży kawałek mydła. Jokana sprawdził ogniwa fotoelektryczne i wzbogacił się o kilka świnek skalnych. Na pytania o rezultaty kolejnej wyprawy do statku odpowiadał niewyraźnymi mruknięciami, dumając nad różnymi sposobami otwarcia ładowni. Na podobnych rozmyślaniach minął im posiłek, aż wreszcie obaj technicy ułożyli się spać na posłaniach z plastikowych płacht.