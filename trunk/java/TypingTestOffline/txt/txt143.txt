Wyszedł z poletka kukurydzy, którym się opiekował. Była to jedna z niewielu roślin, jakie się tutaj przyjęły. Jeszcze zanim zmogła go gorączka, Flower coś bredził o silnej konkurencji miejscowej roślinności, nieodpowiednich glebach, nowych chorobach i szkodnikach, ale widać było, że i on czuł się rozczarowany, gdy z jego cudownego worka zaledwie kilka roślin przyjęło się na tej ziemi. Tym bardziej nalegał, aby wypróbowywać wszystkie możliwe miejscowe gatunki. Każdy z nich dostał działkę pod opiekę. Teraz, gdy Flower leżał nieprzytomny, jego poletko przejęli Chińczycy. Był im za to wdzięczny. Wychowany w mieście, nie czuł powołania do uprawy roli. Zgłosił się do tej roboty, bo uznał, że kręcenie się w kółko po polanie jest bezsensownym marnowaniem czasu. A tak, przynajmniej zajął się czymś przydatnym.