Z troską obejrzał swoją działkę. Na liściach matei znów pojawiły się larwy. Z obrzydzeniem zaczął strącać je trzymanym w dłoni kijem i rozgniatać na ziemi. Matei była jedną z pożyteczniejszych roślin odkrytych na tej planecie. Jej strąki były pożywne i nawet dość smaczne, a co najważniejsze, matei rosła i owocowała w błyskawicznym wręcz tempie. Teraz stanowiła podstawę ich pożywienia. Dlatego spróbowali przenieść jej sadzonki w pobliże obozu. Przyjęła się dobrze. Jedyny problem stanowiły szkodniki. Wystarczyło nie przychodzić na pole przez kilka dni, aby z plantacji pozostały smętne resztki. Z westchnieniem przysiadł na szczycie wzgórka. Miał stąd piękny widok na rzekę.