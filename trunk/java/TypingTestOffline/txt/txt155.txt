Kilka minut później znalazłem w sobie dość sił, aby przeciągnąć faceta kilkadziesiąt jardów dalej, na niewielkie wzniesienie. Miałem tylko nadzieję, że krew nie ściągnie tutaj jakiś okazów zwierzęcych paskudztw. Rana na ręce Sitharda ciągle krwawiła, ale po krótkim badaniu doszedłem do wniosku, że jeszcze jakiś czas pożyje. Rozpaliłem ogień zapalniczką, którą znalazłem w jego kieszeni i obszedłem miejsce naszej walki szukając pistoletu, ale znalazłem tylko mały kompas oraz pogniecione i połamane pudełko Marlboro. Widocznie w czasie szamotaniny broń wpadła gdzieś w bagnistą wodę. Wróciłem do ogniska i podniosłem torbę rannego. W środku znalazłem dwa batony żywnościowe, nóż, opakowanie płaskich tabletek, małą lornetkę, walkie-talkie i niespodziewanie ciężkie prostopadłościenne pudełko.