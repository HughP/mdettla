Lubiłem puste przedziały. Im szybciej PKP redukowały składy kolejowe, tym było ich mniej. W ostateczności więc dosiadałem się do samotnych osób. Unikałem młodych, urodziwych kobiet i dzieci. Jestem wzrokowcem, ładne kobiety budzą moje zainteresowanie, co jednak nie pozwala mi się skupić na pracy. A jak już zaznaczyłem, wybieram podróże pociągami, bo dają mi sposobność do pracy. Dzieci z kolei są hałaśliwe i uciążliwe. Z reguły nie wybierałem także przedziałów ze staruszkami, którzy już na pierwszy rzut oka sprawiali wrażenie gaduł.