Zatopiłem wzrok w ekranie laptopa, ale nie mogłem się skupić. Co chwilę zerkałem na walizę, sprawdzając, czy nie wycieka z niej krew. Po kolejnych kilku nerwowych minutach ponownie wyjrzałem na korytarz. Pusty. Waliza przyciągała mnie jak magnes. Wstałem, przyglądając się zamkom. A gdyby tak do niej zajrzeć? Sięgnąłem do rączki i natychmiast cofnąłem dłoń. Gdyby współpasażer zaskoczył mnie w tym momencie, głupio bym wyglądał. Przecież może wieźć ze sobą cenne rzeczy, jakieś precjoza, biżuterię, a niesamowite historie opowiedział jedynie na postrach, bym trzymał się z dala od jego bagażu. Tylko czemu nie wraca? Może coś mu się stało? Cholera, co za dzień. Z zamyślenia wyrwał mnie trzask odmykanych drzwi. Konduktor.