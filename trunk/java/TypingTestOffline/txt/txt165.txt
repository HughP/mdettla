To prawda, chronił ją, ale nie mógł ochronić jej przed wszystkim. Nie mógł jej ochronić przed nią samą, mimo wszystko to ona kierowała swoim losem, a on nie miał prawa się wtrącać. Więc po co z nią był? Oczywiście pojmował w jakiś sposób to, że nie może jej chronić przed wszelkim złem, dla jej własnego dobra. Trzeba doświadczyć zła i krzywd, aby później być w stanie docenić dobro i piękno, ale w takich chwilach jak ta coś się w nim buntowało przeciw tej okrutnej prawdzie. Uważał to za zbyt niesprawiedliwe, aby ona cierpiała za błędy innych. Niestety za bardzo czuł się jeszcze człowiekiem, żeby nie nachodziły go takie myśli. Zbyt wiele mroku wypełniało jeszcze jego serce i miłość, choć dominowała, nie mogła jeszcze objąć go pełnią swego blasku.