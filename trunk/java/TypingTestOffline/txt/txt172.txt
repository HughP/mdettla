Czy dziewczyna, którą znał dawno temu, też podtrzymywała swoje złudzenia w ten sposób? Czy równie ciężko było jej pogodzić się z okrutną i niesprawiedliwą - teraz już wiedział, że było to niesprawiedliwe - prawdą? Dziewczyna ponownie wystukała numer telefonu, tym razem bardzo starannie wybierając cyfry. Czekała bardzo długo ze słuchawka przy uchu, a później się rozpłakała. Był to cichy, samotny płacz, a ona w tej chwili była najbardziej nieszczęśliwą osobą na świecie. Tak bardzo chciała z kimś porozmawiać, usłyszeć słowa pociechy, choćby najbardziej banalne i choćby miało to być największe kłamstwo, uwierzyłaby. A tymczasem nawet nie dano jej szansy. Telefon pozostał głuchy.