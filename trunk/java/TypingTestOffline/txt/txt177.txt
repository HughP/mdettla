Znów wstrząsnął nią szloch. Puściła słuchawkę i wybiegła z budki na deszcz. Pies kuląc się podążył za nią. Wszedł do pustej budki telefonicznej. Słuchawka kołysała się zwisając na końcu kabla. Podniósł ją i posłuchał przez chwilę. Ciągły sygnał po przerwanym połączeniu. Odwiesił ją na miejsce i wychodząc wyjął z automatu pozostawioną tam całkowicie nową kartę. Znalazł ją siedzącą na ławce przed blokiem. Nie zważając na deszcz ściągnęła z głowy kaptur. Mokre włosy opadały falami na jej twarz i plecy. Była cała przemoczona i zziębnięta, trzęsła się z zimna, a może to były wciąż powracające fale rozpaczy. Pies schował się pod daszkiem nad drzwiami bloku i tam czekał na swoją panią.