Stał tak z wyciągniętą ręką nad jej pochyloną sylwetką nie mogąc się zdecydować. Nagle dziewczyna poruszyła głową zakrywając twarz dłońmi. Spłoszony szybko cofnął rękę. Poczuł się strasznie zmieszany. Znów wyciągnął rękę, zbliżając ją do jej ukrytej w dłoniach twarzy. W powietrzu pogładził ją czułym gestem, ale nie odważył się jej dotknąć. W końcu cofnął się i usiadł naprzeciw niej na mokrym asfalcie. Siedział tak i tylko wpatrywał się w nią oczami, w których znów pojawiły się łzy. Dziewczyna podniosła zapłakaną twarz i odgarnęła z niej mokre włosy. Za okularami jej oczy były wyraźnie podpuchnięte i zaczerwienione od płaczu.