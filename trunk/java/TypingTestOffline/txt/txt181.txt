Była zmęczona i przemoczona, ale nie była jeszcze gotowa, aby wrócić do domu i stawić, z uśmiechem przyklejonym do warg, czoło światu. Wpatrywała się przed siebie w padający deszcz... Przez jedną, krótką chwilę wydawało jej się, że pośród padających kropel zauważyła postać mężczyzny siedzącego przed nią na asfalcie. Miał smutną, bladą twarz, jego smutne oczy wpatrywały się wprost w nią i wydawało jej się, że po policzkach mężczyzny płyną łzy, ale być może były to tylko krople deszczu. Ten obraz jednak bardzo szybko rozmył się i zniknął w strugach wody. Szkoda, że było to tylko przywidzenie. Tak bardzo nie chciała być sama, że wyobraźnia podsunęła jej ten obraz. Obraz kogoś równie samotnego i zagubionego jak ona sama, kogoś, kto znajduje się tuż obok.
