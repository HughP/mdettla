Radość wypełniła jego serce i dziękował Temu, który w swej nieskończonej miłości i mądrości powierzył mu to zadanie. Złożył ręce jak do modlitwy i uśmiechnął się, pierwszy raz od tak dawna. Otworzył dłonie i w świetle latarni coś zabłyszczało. Spoglądała w deszcz, a jakiś wielki spokój przepełniał jej duszę. Nagle coś zalśniło w strugach deszczu i cicho upadło do kałuży. Wstała z ławki i podeszła bliżej. Deszcz nagle przestał padać i na gładkiej powierzchni wody zobaczyła swoje oblicze, a potem tam, gdzie na jej odbiciu znajdował się środek czoła, zauważyła w wodzie coś srebrnego.