Zeszli w dolinę, gdzie leżała miękka łąka, wtulona między skały jak puszysty kot, szumiąca i mrucząca przyjaźnie. Była pora, kiedy przepoczwarzały się mlecze i gąsienice; pierwsze zaległy nad trawami śnieżnym puchem dmuchawców, drugie - uleciały kolorowymi motylami w niebo. Słońce, rozgrzane do białości, wdzierało się milionami promieni pod listki i oplatało żółknące źdźbła. Przez łąkę przebiegł dreszcz. Dziewczynka zeskoczyła na nią ze śmiechem, wzbijając kłęby puchu. Za nią chłopiec wsunął się między trawy. Były wysokie i przyjemnie szorstkie, zakryły ich nagość. Wplotły się w rozrzucone włosy dziewczynki, głaskały jej ogorzałą skórę.