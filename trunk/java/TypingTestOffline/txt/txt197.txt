Chłopiec rozgarniał je przed sobą delikatnie, a one przechylały się mimo to ku niemu, wiedzione lekkim podmuchem wiatru, jakby pragnęły dotknąć jego srebrnych splotów i jasnej twarzy. Dziewczynka stanęła na środku polany i zbierała w dłonie pył z dmuchawców. Na głowie miała wieniec z mleczy. Chłopiec rozgarnął ostatni zagon traw i stanął przed nią. Łąka zaszumiała z niepokojem, gdy ona rozrzuciła wokół siebie jasny puch, podobny świeżo spadłemu śniegowi. Srebrne dłonie dotknęły złotych ramion. Chłopiec zarumienił się. Złote, figlarne oczy spojrzały w oczy niebieskie i poważne. Złote wargi uśmiechnęły się, szukając doznania srebrnych warg. Łąka zadrżała po raz drugi, gdy osunęli się w cień jej futra.