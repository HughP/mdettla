Chłopiec ujął ją za rękę i poprowadził lasem. Przyłożył palec do ust - słuchał. Dziewczynka usłyszała to także. Zbiegli w dół, do potoku, który szumiał tajemniczo pod osłoną leszczyn. Dziewczynka zamoczyła stopy w wodzie, przyglądając się zmarszczonemu odbiciu. Wyplątała z włosów dmuchawce i liście. Przesiewała przez dłonie srebrne kropelki, zadziwiona ich zimnem. Chłopiec położył się na ściółce, zmieszała się z jego jasnymi włosami. Słyszał szmer potoka, jasny i perlisty, słyszał delikatne drżenie drzew łaskotanych przez wiatr, słyszał szept ziemi, którą gładził. Spojrzał w górę: słońce przesiane przez leszczyny spadało na jego twarz maleńkimi kropelkami. Dziewczynka tańczyła w wodzie, rozpluskując ją wokół siebie szeroko.