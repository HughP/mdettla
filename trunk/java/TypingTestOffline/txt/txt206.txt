Może jeden Bóg rozumiał jej ból, w końcu każde cierpienie powinno ranić bólem Jego oczy. I nawet jeżeli Bóg też płakał, to jej przez to wcale nie było łatwiej, przeciwnie, jeszcze trudniej, gdyż obarczała swoim cierpieniem także Jego. Zatrzymała się nagle nad jedną z kałuż, przyklęknęła i zaczęła się przyglądać swemu odbiciu w wodzie. Gdyby ktoś zechciał jej wysłuchać, gdyby komuś mogła opisać tę muzykę grającą jej w duszy. Była to piękna, smutna melodia, fortepianowe solo, w którego tle słychać było szum skrzydeł i jego cichy głos szepczący w ciemności. Od czasu do czasu pojawiał się ściszony, nadchodzący z oddali jak łkanie głos saksofonu. Przy takiej muzyce umierają marzenia.