Zrozumiał, że czekają go kolejne tysiące, co ja mówię, miliony lat wykładów z cywilizacji. Dlatego maksymalnie oszczędzał głos i energię, potrzebne do katowania następnych pokoleń studentów. Kiedy wchodziliśmy do sali, już tam tkwił niczym zmurszały pień. Bez wstępu zaczynał wykład. Szeptał monotonnym, wygotowanym z emocji głosem i nie przerywał, dopóki nie minęły równo trzy godziny. Najsłabsi ze studentów już po pierwszych dziesięciu minutach zastygali w bezruchu niczym za wystygły knedel. Silniejsi próbowali się bronić. Czytali ukradkiem kryminały, przepisywali ćwiczenia, grali w kółko i krzyżyk lub zamalowywali kratki w brulionie. Pod koniec semestru zeszyty niektórych można było wysłać na letnią wystawę sztuki w Ostrawie.