Kilka osób z zapałem rysuje coś w zeszycie. Cisza przerywana nużącym brzęczeniem Hlavacza. Sam nie wiem, jak to się stało, że nagle zauważyłem Andulkę, a raczej jej wąskie plecy. Długą chwilę zastanawiałem się, do kogo należy ten sweter w kolorze śmieci z odkurzacza i cienkie mysie włosy, ciasno związane w żałosny kucyk. Kim jest? Jak ma na imię? Co robi w naszej zgranej grupie? Gdyby nie wykład, nigdy bym się nie zmusił do rozmyślania o dziewczynie siedzącej tuż przede mną. Ale w tych warunkach było to fascynujące zajęcie. Czułem się niczym archeolog, który z paru marnych skorup próbuje złożyć cały dzbanek. Najpierw, nie bez trudu, przypomniałem sobie jej imię. Andula. Doszła do nas gdzieś w połowie drugiego roku. Chyba. Podobno przeprowadziła się ze Słowacka, razem z rodzicami.
