Zmyłem je wraz z nocnym pyłem, który, nie wiedzieć czemu, upodobał sobie zmarszczki mojej dwudziestosześcioletniej twarzy. Dziwne myśli znalazły tego ranka schronienie we mnie. Kiedy otwierałem drzwi wyjściowe, zaatakowała mnie wizja piekła. Nie był to jednak budzący niesmak obraz pełen przemocy. Moje prywatne piekło tamtej godziny, to mały podziemny pokoik z biurkiem, za którym siedział niewielki człowieczek. Usiadłem na krześle przytwierdzonym do podłogi przed bukowym meblem w taki sposób, aby uczynić koniecznym wpatrywanie się w postać siedzącą naprzeciwko. W ugrzecznionych słowach ów człowiek jął opowiadać, iż rzeczywistym piekłem bliźniego jestem ja, a on moim własnym. Wyjawił mi, niby zupełnie przypadkowo, mnogość sytuacji, w jakich uniemożliwiam życie innym.