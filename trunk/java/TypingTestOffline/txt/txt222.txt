Dwie kobiety wymijające mnie pośpiesznie, urywki zdań, wyrazy zachwytu nad nowym księżycem. Spojrzałem w górę. Tak, naprawdę oryginalny. Kłębek luźno zwiniętej żółtej wstążeczki. Malarz, któremu dano szansę wykazania się - jako autor księżyca tego miesiąca - nie poszedł po linii najmniejszego oporu. Pewnie nie oglądał godzinami zdjęć prawdziwego, ale postanowił stworzyć coś, czego jeszcze znudzona ludzkość nie oglądała; poczuł w sobie jedność z artystami sprzeciwiającymi się realizmowi. Czy można w odniesieniu do tego świata mówić o realizmie? Karykatury nigdy nie bywają realistyczne. A jak inaczej nazwać świat wyniszczony wojną, która zaowocowała całunem radioaktywnego pyłu nieprzepuszczającego przez atmosferę nawet blasku gwiazd?
