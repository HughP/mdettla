On nawet nie panuje nad tym wszystkim. Nie pisze tego, co chce. Większość myśli nasuwa się podczas trzymania w ręku ołówka i tworzenia krajobrazu nieukształtowanej jeszcze planety pustej kartki. Właśnie ta improwizacja stanowi mój margines bycia sobą. Jeśli on już się pastwi nade mną, to chociaż muszę uczynić coś, by to opowiadanie stało się ciekawe; nie mogę przecież przez wszystkie zdania iść tą ulicą. Możliwe, że on mi w tym przeszkodzi; możliwe, że będzie wręcz przeciwnie. Zupełny brak talentu przeszkodzi jemu. Nadal idę tylko jedną ulicą. Muszę wierzyć w świat, bo inaczej przestanę wierzyć w samego siebie. Nie jest wcale łatwo. Dwa pasma budynków po obu stronach drogi nie mogą uwierzytelnić w mych oczach istnienia miasta, całego świata.
