Pierwszą czynnością, jaką Lamtar wykonał w swojej nowej odpowiedzialnej pracy, było odnalezienie szczotki do miotły. Zaraz potem przejrzał aktualny budżet policji Tor-Linu, co zresztą nie zajęło mu dużo czasu, bo też i budżet nie był zbytnio rozbudowanym dokumentem. W tej właśnie sprawie udał się do księcia. I tu czekała go kolejna niespodzianka. Książę bowiem, od kiedy mianował Lamtara szefem policji, całkowicie stracił dla niego czas. Miał go jedynie na to, by podać przez lokaja dwudziestostronicowe uzasadnienie, dlaczego przez najbliższy kwartał nie znajdzie nawet chwileczki dla swojego byłego wróżbity. Trochę to zmieniło zapatrywania Lamtara na awans jako rodzaj promocji najlepszych, na rzecz wsparcia teorii o pozbywaniu się w ten sposób najnudniejszych.
