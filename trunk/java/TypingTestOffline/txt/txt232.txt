Na wstępie sekretarka wyznała mu, że jest głodna. Po czym poprosiła, by udał się do sklepu i kupił dla niej ciasteczka na obiad. Żeby właściwie zrozumieć znaczenie słowa poprosiła w tym kontekście, należy je ustawić obok takich sformułowań jak: obrzuciła spojrzeniem zgłodniałej smoczycy, agresywnie stukała pomalowanymi na czerwono paznokciami o blat biurka, unosiła górne wargi, odsłaniając zaczerwienione od szminki zęby. Biorąc pod uwagę wszystkie towarzyszące proszeniu okoliczności, łatwo przyjdzie zrozumieć roztrzepanie Lamtara, który w efekcie swych starań o spełnienie kulinarnych potrzeb sekretarki kupił niewłaściwe ciasteczka.
