Zapadał wczesny, listopadowy zmrok. Wąska ścieżka pięła się stromo pod górę, buty ślizgały mi się na rozmiękłej glinie i wilgotnych liściach, mokre gałęzie krzaków czepiały się plecaka i kurtki. Byłem zmęczony, wściekły i spóźniony. Wyjechałem z Poznania później niż planowałem, a fatalne warunki na drodze przedłużyły podróż. W schronisku w R. miałaś czekać na mnie ty albo wiadomość od ciebie. Jeśli jednak tam byłaś, to mogłaś sobie już Bóg wie co myśleć, szczególnie, że w trakcie naszej ostatniej rozmowy telefonicznej zdążyliśmy zamienić tylko kilka słów i w dodatku nieco podniesionymi głosami. Mgła i gęstniejący mrok wprowadziły mnie w melancholijno-wspomnieniowy nastrój. Myślałem o tobie, ale dopadły mnie również obrazy z dalekiej przeszłości, porwały jakieś od lat zapomniane emocje.