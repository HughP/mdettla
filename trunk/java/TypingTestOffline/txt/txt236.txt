Mgła, góry i jesienny las wyzwoliły skomplikowany proces skojarzeniowy, na końcu którego znalazła się osoba stanowiąca kiedyś dla mnie źródło najdzikszej ekscytacji, a którą dawno temu wygnałem w odległe zakątki pamięci. Miała na imię Ewa, była moją wariacką osiemnastoletnią miłością, miłością, która przerastała mnie swoją intensywnością i z którą nie mogłem sobie wtedy dać rady. Szarpaliśmy się z tą miłością rozpaczliwie przez ponad rok, zanim udało nam się w końcu od siebie oderwać. Zostały jednak rany, bardzo bolało. Rozstaliśmy się tak bardzo radykalnie, że obecnie nawet nie miałem pojęcia co się z Ewą dzieje, gdzie mieszka, co robi, czy ma męża, dzieci. Przypominała mi się tylko w jakichś nagłych przebłyskach, niespodziewanych skojarzeniach, czasem jako deja vu w sytuacjach najintymniejszych.