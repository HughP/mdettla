Przyszło mi nagle do głowy pytanie, jak mogłoby wyglądać nasze życie, gdybyśmy się jednak nie rozstali albo chociaż spotkali wtedy ponownie po kilku latach, zanim zdołaliśmy poukładać sobie sprawy inaczej. Czy bylibyśmy szczęśliwi ? Czy nie wypaliłaby się w nas ta wariacka namiętność, czy nadal przeżywalibyśmy uniesienia, które były wtedy wszechogarniające w stopniu z niczym nieporównywalnym. Jak to sprawdzić? Czy w ogóle ma sens stawianie takiego pytania ? Być może te melancholijne rozmyślania spowodowały, że popełniłem błąd - skręciłem za wcześnie w lewo, w drogę, która w gęstniejącej mgle wydała mi się być drogą prowadzącą do R. Po paru minutach zorientowałem się, że zmyliłem szlak i wtedy ja, stary góral, popełniłem drugi błąd - skręciłem w kolejną nieznaną drogę.