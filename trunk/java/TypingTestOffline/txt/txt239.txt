Mogłem sobie też wyobrazić zapach twoich włosów rozsypanych na poduszce, zdyszany szept, dotyk miękkich dłoni na karku. Minęło już pięć dni od kiedy byłaś taka, ale wspomnienie towarzyszyło mi przez cały czas. Wspomnienia i skojarzenia dotyczące ciebie były zaszyte we mnie głęboko. Żaden nóż chirurgiczny nie odnalazłby precyzyjnie tego miejsca. Można by je usunąć tylko metodą bardzo brutalnej amputacji, razem z jakimś ogromnym kawałem mojej świadomości. Po prawej stronie, z tumanu skłębionej mgły wyłoniły się nagle światła drewnianego, piętrowego budynku w tyrolskim stylu, jakie czasem spotykało się w tej okolicy. Budynek stał bezpośrednio przy drodze, nie było przed nim żadnego ogródka ani płotu.