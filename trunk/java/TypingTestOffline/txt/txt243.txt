Wyjrzałem na ciemny korytarz, nie było ciebie tam także, przeszedłem do drzwi wyjściowych, otworzyłem je i wyjrzałem na zewnątrz. Na dworze mgła bardzo zgęstniała od czasu mojego tu przybycia, ledwo dawało się dostrzec lampę nad drzwiami. Słychać było jakieś dziwne dźwięki, jakieś skrzypienia, szurania, jakby odgłosy ciężkich stąpnięć. Cofnąłem się do środka i zamknąłem drzwi. Zegary wciąż biły, a u wejścia do sali kominkowej stał gospodarz z założonymi na piersiach rękami. W słabym świetle padającym z wnętrza sali wydawał się jeszcze bardziej rosły. W tym momencie zadzwonił mój telefon komórkowy. Wyciągnąłem go z kieszeni i przyłożyłem do ucha. Usłyszałem twój głos, bardzo jakiś daleki, niknący.
