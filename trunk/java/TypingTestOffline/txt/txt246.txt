Wstałem, podszedłem do drzwi i otworzyłem je szeroko. Korytarz był kompletnie ciemny, wyraźniej słyszalne stały się nieprzyjemne stuki i szurania. Ostrożnie stąpałem, wyciągając przed siebie ręce i wodząc nimi po ścianach. Po chwili natrafiłem stopą na stopnie. Schody trzeszczały potwornie przy każdym stąpnięciu, jakby miały się za moment zarwać. Jakoś dostałem się jednak na dół. Znalazłem się na długim korytarzu, gdzie wieczorem po raz pierwszy zetknąłem się z mrukliwym gospodarzem. Skręciłem w lewo, tam bowiem według moich obliczeń powinna znajdować się sala kominkowa. Rzeczywiście natrafiłem na drzwi, wystarczyło je pchnąć, aby się otworzyły. Wywróciłem się jak długi wkraczając do środka. Nic mi się na szczęście nie stało, a macając wokół siebie stwierdziłem, że potknąłem się.