Snop światła wydobył z mroku dużą, pustą salę. Pustą - prócz niewielkiego stołu na samym końcu. Kiedy tam podszedłem, stwierdziłem, że zniszczony stół przesłania sporą wnękę w ścianie, którą mógłbym uznać za kominek, przy którym grzałem się wieczorem, gdyby nie to, że nie było śladu po marmurowych płytach. Oświetliłem stół. Leżał na nim mały, czarny przedmiot - mój telefon komórkowy. Wciąż włączony, z migającą czerwoną lampką. Wyciągnąłem po niego rękę, ale za plecami usłyszałem jakiś szelest, obróciłem się i ujrzałem kobiecą sylwetkę przemykającą w stronę drzwi. Rzuciłem się w tamtą stronę, ale zdążyła już znaleźć się na korytarzu, ruszyłem tam za nią, ale też zdążyła stamtąd zniknąć. W korytarzu pozostał tylko subtelny zapach perfum, wydawało mi się, że je rozpoznaję.