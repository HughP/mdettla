Zadzwonił telefon, odezwała się poczta głosowa. Usłyszałem twój głos: "Jaśku, nie denerwuj się, ja jestem niestety w Poznaniu, miałam mały wypadek, ale nie denerwuj się proszę, nic mi się nie stało właściwie, ale nie mogłam przyjechać, nie chcieli mnie puścić ze szpitala, bo muszą jeszcze jakieś badania zrobić ..." Mówiłaś coś jeszcze, ale chyba już nie słuchałem tak dokładnie. Trochę różnych rzeczy musiało się jeszcze wydarzyć, zanim wczesnym popołudniem znalazłem się z powrotem w Poznaniu. Nie będę opisywał, jak dostałem się do swojego samochodu i drogi przebytej w wariackim tempie. Istotne jest, że około drugiej po południu wysiadłem z windy na trzecim piętrze szpitala i skierowałem się do pokoju 313. Wyglądałaś zupełnie dobrze, chyba istotnie nie stało ci się nic poważnego.