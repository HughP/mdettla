Wiesz, tak faktycznie to ona potrąciła mnie na pasach - powiedziałaś, kiedy mieliśmy już za sobą powitania i czułości. - Nie wiem jak to się stało, ja po prostu weszłam na te pasy i nagle poczułam uderzenie i upadłam. Musiałam chyba na moment stracić przytomność, nie wiem jak znalazłam się na ławce, a ta kobieta wycierała mi chusteczką twarz. Była taka przerażona, że nie chciałam wzywać policji. Zawiozła mnie zresztą tutaj do szpitala, weszła razem ze mną na górę i narobiła tak strasznego rabanu, że się mną zajęli od razu. - Potem dość długo i szczegółowo, jak masz w zwyczaju, opisałaś wszystkie badania lekarskie, w wyniku których postanowiono zatrzymać cię na obserwację. A ta kobieta cały czas czekała. Po wszystkich badaniach przyszła tu do sali i zaczęłyśmy wreszcie rozmawiać.