Jednakże zawsze czułam, że czegoś tu brak, czegoś co jest obecne w innych działach tego periodyku - dyskusji o poezji. Nie jestem bynajmniej zwolenniczką pisania elaboratów i układania tomów na temat tego co autor miał na myśli, gdyż w poezji najbardziej cenię to, że w kilku zręcznie dobranych słowach kryją się całe księgi myśli, wrażeń i uczuć. Skoro na łamach Esensji wymieniamy wrażenia o przeczytanych książkach, obejrzanych filmach, proponuję abyśmy dzielili się także wrażeniami z poznanych wierszy. Dotyczy to zwłaszcza tomików młodych autorów, wydanych najczęściej w niedużych nakładach i łatwych do przeoczenia - i chcielibyśmy na nie zwrócić naszą uwagę, omawiając taki tomik w każdym numerze. W jakim kierunku dalej rozwinie się ta rubryka będzie zależało od nas wszystkich.
