Hm, jakieś pole. Mnóstwo klaszczących ludzi. Ładnie tu. Nawet ten pan w koronie do mnie macha. A to co? Tam też ktoś stoi. Czy to nie Biała? Nie, podobna. Chociaż nie, z profilu wygląda jak konik garbusek. Boże, a ta baba na niej! Dryblaska i w dodatku ma jakiś wielki i ciężki przedmiot w dłoni. Znowu wio. Nie musiał mnie tak szturchać. Szybciej i szybciej. Hej, czekaj! Wpadniemy na nich i będzie katastrofa. Przecież oni też pędzą na nas. A więc to walka. Zderzymy się? O, nie! Ja się w to nie bawię. Jestem pacyfistą. Każdy, kto ma choć trochę oleju w głowie rozumie, że walka jest bezsensem.