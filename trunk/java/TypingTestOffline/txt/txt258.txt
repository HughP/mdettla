Prawie jak w Księdze Rodzaju. Na początku była myśl, która przerodziła się w słowo. To pomogło jej zatańczyć szalone dzieło kaznodziei, zamkniętego w ciemności zakładu dla obłąkanych, do pieśni - prośby złożonej bogom, o ile istnieją. Jeszcze tylko jeden klawisz. Urodziłem się w nocy. Pewnie dlatego czuję się lepiej w ciemności matrycy, cieple narodzin i bólu wyjścia. Pamiętam przerażoną kobietę, której wyszedłem spomiędzy nóg. Krzyk; pamiętam krzyk, kojący i pusty - bez słów. Krzyk mojego dzieciństwa, zastąpiony w miarę dorastania czarnymi rytmami hip hopu. Jestem samotnym dzieckiem wolności, żyję wśród anonimowych ludzi - tam czuję się najbezpieczniej. Składam się tylko ze słów - pracowicie odciskanych codziennie na klawiaturze mojego komputera. Może już jestem tylko słowami.