Ukrywałem się - jak każdy pozbywałem się przy wejściu w system swojej tożsamości i wpływałem na bezmierne wody oceanu danych. Grałem ze swoimi złudzeniami i grałem złudzenia innych, wkradając się między wierszami kodu. Żyłem zawsze na krawędzi i w butelce naszych ekranów. I tak wszyscy stoimy na ostrzu noża. Wzrok na plecach. Czuję go, jakby setki ślepi ukrytych gdzieś tam, w nieistniejących zakamarkach elektronicznej ciemności obmacywały mnie i lizały miarowymi pociągnięciami wilczego języka. Wiem, że pewnie już tu są. Albo przynajmniej będą już wkrótce. Cyberpunk - tak się nazwałem wspominając książki, które czytałem jeszcze jako chłopak pełen marzeń. Taki nick. Nowe życie zaklęte w imieniu. Widziałem w nim siebie jako burzyciela ustroju, w którego mocy jest zmienić świat.
