Nie zależy mi wcale na tym, żeby ludzie odwalali kitę, bo to dzięki nim mam szmal. Piszę przecież dla ludzi, więc jeśli ich zabraknie, nie będę miał szmalu. A tego bardzo bym nie chciał. Piszę, bo lubię pisać teksty reklamowe. Nawet, jeśli namawiają do palenia. Ja nie palę. Rzuciłem palenie w wieku 14 lat. Oho! Już widzę ten uśmieszek niedowierzania. Dlaczego nikt nie wierzy, że w tym wieku lat można rzucić palenie? Bo to by oznaczało, że zacząłem palić przynajmniej w wieku 10 lat? I to jest całkiem słuszny domysł. Zacząłem palić w trzeciej klasie szkoły podstawowej, a rzuciłem palenie tuż przed pójściem do Gimnazjum. Może to i dziwne, ale nie aż tak dziwne jak to, że zdobyłem się na zerwanie z nałogiem, mimo że wówczas nikt nie wołał tak głośno o szkodliwości palenia, jak dziś.
