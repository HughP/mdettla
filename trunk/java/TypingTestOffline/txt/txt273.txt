Właściwie to nazywam się Hary Wiktor Rosa. Wiktor pochodzi od łacińskiego słowa oznaczającego zwycięzcę. Bardzo miłe imię. Rosa kojarzy się wam pewnie z wilgocią albo z dwójką bez tropiku o czwartej nad ranem w okolicach Jezioraka. I, oczywiście, wszystko źle. Powinno kojarzyć się z różą, od niemieckiego - Die Rose. No, ale skąd moglibyście to wiedzieć? Przecież nie powiedziałem jeszcze, że pochodzę - rzecz jasna w tym wcieleniu - z rodziny pruskich osadników, którzy przybyli do mojego kraju na początku zeszłego stulecia. Ma się rozumieć - mój kraj stał się najpierw ich krajem, a dopiero potem moim. Imię Wiktor dostałem po dziadku. Dziadek nazywał się Gunter Victor Rose. Wszyscy mężczyźni w naszej rodzinie mają Wiktor na drugie.
