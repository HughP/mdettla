Ale mechanizm szukania klientów jest taki sam bez względu na ofertę. Jeśli wiem, co chcę sprzedać zawsze znajdę kogoś, kto zechce to kupić. Znam za to doskonale produkt, który chcę wam sprzedać. Powiem wprost - sprzedam wam gówno! Hola, hola. Powoli! Zanim się oburzycie, przypomnijcie sobie tych, którzy piją własny mocz i zastanówcie się, dlaczego to robią? Oczywiście dla zdrowia. Czy więc z tego samego powodu nie spróbują czegoś mocniejszego? Pewnie, że spróbują. Należy im tylko uświadomić, że to jedyny, skuteczny sposób, aby odzyskali zdrowie. Jak? Muszę ich o tym przekonać. Muszę użyć takich słów, które złamią ich wolę i zmuszą ich do zrobienia rzeczy, której bez tych słów nigdy by nie zrobili. Na początek wyjaśniam więc, że urynoterapia to dopiero pierwszy krok w samoleczeniu.
