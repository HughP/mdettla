Nigdy wcześniej jej nie widziałem. Zbierała kwiaty na łące, nad którą unosiła się jeszcze mgła, przebijana promieniami letniego słońca. Miałem wrażenie, że uśmiechała się do tych kwiatów, mówiła do nich, dotykała ich płatków w pieszczocie, która przyprawiała o dreszcze nawet mnie, przypadkowego widza. Senność uleciała ze mnie, zastąpiło ją jakieś nieokreślone uczucie zaciekawienia i nagły impuls bliskości. Szósta rano, która zazwyczaj dla mnie jest godziną pójścia spać, dziś z niezależnych przyczyn zmusiła mnie bezlitosnym pikaniem budzika już o piątej do wyskoczenia z ciepłego łóżka. Gdybym wiedział, że ją spotkam, nie przeklinałbym tak bardzo tych, którzy uparli się widzieć mnie bladym świtem. To dzięki nim stałem teraz w bezruchu, chłonąc każdy szczegół jej wdzięcznej postaci. Czemu była tu sama?
