Nigdy nie zabraknie słów, które będą zmuszały ludzi do robienia rzeczy, których nie robiliby bez tych słów, a na pewno nie w tym czasie i nie w takim stopniu. Nigdy też nie zabraknie ludzi podatnych na działanie słów. Niektóre z moich słów nawet mi się podobają. Nie zawsze są to te, za które dostałem najwięcej szmalu. Ale i tak jest miło. Kupiłem małe mieszkanko w centrum stolicy kraju w środku Europy, czyli faktycznie, nieźle mi płacą za moje słowa. Właśnie kończę je urządzać. Szukam dużego łóżka. Muszę mieć duże, wygodne łóżko ze zdrowotnym materacem z trawy morskiej. Przeczytałem - "...że najzdrowsze są materace z trawy morskiej". I proszę. To działa. Mimo, że to nie są moje słowa. Ale to moja potrzeba - zdrowe łóżko. Tak właśnie znajduje się target.