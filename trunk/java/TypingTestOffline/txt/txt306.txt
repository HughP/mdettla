Nie tak dawno temu, bo za czasów królowej Wiktorii, i nie tak daleko stąd, bo po drugiej stronie Kanału La Manche, w niewielkiej angielskiej mieścinie Mur żył sobie młodzieniec imieniem Tristan Thorn. Tristan, jak na faceta w jego wieku przystało, zakochał się w najładniejszej dziewczynie w okolicy. Konkurentów było wielu, więc bohater postanowił przewyższyć ich wszystkich pomysłowością oraz determinacją i podarować wybrance gwiazdkę z nieba. Problem polegał na tym, że rzeczony meteoryt spadł na ziemię po drugiej stronie nieprzekraczalnego Muru, od którego rodzinne miasteczko bohatera wzięło swą nazwę. Za Murem rozciągała się magiczna kraina Stormhold, do której prawie nikt nigdy się nie zapuszczał. Młody Thorn, kontynuując rodzinną tradycję, podjął próbę przedostania się na drugą stronę Muru i za sprawą niespodziewanego zaklęcia błyskawicznie trafił do krateru. Jednak na miejscu, zamiast pozaziemskiego, błyszczącego klejnotu, odnalazł pozaziemską i błyszczącą dziewczynę imieniem Yvaine. Pomny przyrzeczenia danego ukochanej, wyruszył z gwiazdą w długą i niebezpieczną podróż powrotną. Tak właśnie rozpoczyna się quest, czy raczej druga połowa questu Tristana, stanowiąca właściwą część fabuły filmu "Gwiezdny pył".
