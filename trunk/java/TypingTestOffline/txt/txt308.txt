Obsada filmu to jego największa zaleta i zarazem największa wada. Wada, ponieważ odgrywającemu główne role Charliemu Coxowi i Claire Danes brak charyzmy. O ile Danes jako Yvaine rekompensuje ten niedostatek niezłą grą aktorską i swoistym wdziękiem (choć niekoniecznie urodą), o tyle Cox nie potrafi wzbudzić specjalnego zainteresowania postacią Tristana. Bardziej w pamięć widza zapadają postaci drugoplanowe; dzieje się tak za sprawą talentu reżysera potrafiącego wykorzystać umiejętności mało znanych aktorów, albo dzięki udziałowi aktorów znanych i cenionych. W tym ostatnim przypadku chodzi o Michelle Pfeiffer i Roberta de Niro. De Niro przyćmił jednak całkowicie swoją koleżankę brawurowym popisem aktorskim. Spora w tym zasługa scenariusza, który wyznaczył mu rolę dowódcy statku powietrznego, kapitana Shakespeare'a, skrywającego pewną wstydliwą tajemnicę - ale też de Niro to w końcu de Niro. Dzięki niemu film zyskuje naprawdę wiele.
